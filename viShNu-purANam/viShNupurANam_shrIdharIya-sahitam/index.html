<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>पुराणे विश्वासटिप्पन्यः  | विष्णुपुराणम् - श्रीधरीयसहितम्</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.119.0">
    
    
      <META NAME="ROBOTS" CONTENT="INDEX, FOLLOW">
    

    <link href="/purANam_vaiShNavam/viShNu-purANam/viShNupurANam_shrIdharIya-sahitam/" rel="alternate" type="application/rss+xml" title="पुराणे विश्वासटिप्पन्यः" />
    <link href="/purANam_vaiShNavam/viShNu-purANam/viShNupurANam_shrIdharIya-sahitam/" rel="feed" type="application/rss+xml" title="पुराणे विश्वासटिप्पन्यः" />

    <meta property="og:title" content="विष्णुपुराणम् - श्रीधरीयसहितम्" />
<meta property="og:description" content="श्रीविष्णुपुराणम्
प्रथमोंऽशः
(१.१)
अथ प्रथमोऽध्यायः
मङ्गलाचरणं, पराशरं प्रति मैत्रेयस्य प्रश्नः, पराशरस्योत्तरदानं च
ओं नमो भगवते वासुदेवाय ॥
श्रीसूत उवाच
जितं ते पुण्डरीकाक्ष नमस् ते विश्वभावन ।
नमस् तेऽस्तु हृषीकेश महापुरुष पूर्वज ॥१॥
श्रीबिन्दुमाधवं वन्दे परमानन्दविग्रहम् ।
वाचं विश्वेश्वरं गङ्गां पराशरमुखान् मुनीन् ॥१॥
श्रीमच्चित्सुखयोगिमुख्यरचितव्याख्यां निरीक्ष्य स्फुटं
तन्मार्गेण सुबोधसङ्ग्रहवतीम् आत्मप्रकाशाभिधाम् ।
श्रीमद्विष्णुपुराणसारविवृतिं कर्ता यतिः श्रीधर
स्वामी सद्गुरुपादपद्ममधुपः साधु स्वधीशुद्धये ॥२॥
श्रीमद्विष्णुपुराणस्य व्याख्यांस् तल्पातिविस्तराम् ।
प्राचाम् आलोक्य तद्व्याख्या मध्यमेयं विधीयते ॥३॥
अस्मिन् विवक्षितं यत् तु वस्तु तन्नमनात्मकम् ।" />
<meta property="og:type" content="article" />
<meta property="og:url" content="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/" /><meta property="article:section" content="viShNu-purANam" />


<meta itemprop="name" content="विष्णुपुराणम् - श्रीधरीयसहितम्">
<meta itemprop="description" content="श्रीविष्णुपुराणम्
प्रथमोंऽशः
(१.१)
अथ प्रथमोऽध्यायः
मङ्गलाचरणं, पराशरं प्रति मैत्रेयस्य प्रश्नः, पराशरस्योत्तरदानं च
ओं नमो भगवते वासुदेवाय ॥
श्रीसूत उवाच
जितं ते पुण्डरीकाक्ष नमस् ते विश्वभावन ।
नमस् तेऽस्तु हृषीकेश महापुरुष पूर्वज ॥१॥
श्रीबिन्दुमाधवं वन्दे परमानन्दविग्रहम् ।
वाचं विश्वेश्वरं गङ्गां पराशरमुखान् मुनीन् ॥१॥
श्रीमच्चित्सुखयोगिमुख्यरचितव्याख्यां निरीक्ष्य स्फुटं
तन्मार्गेण सुबोधसङ्ग्रहवतीम् आत्मप्रकाशाभिधाम् ।
श्रीमद्विष्णुपुराणसारविवृतिं कर्ता यतिः श्रीधर
स्वामी सद्गुरुपादपद्ममधुपः साधु स्वधीशुद्धये ॥२॥
श्रीमद्विष्णुपुराणस्य व्याख्यांस् तल्पातिविस्तराम् ।
प्राचाम् आलोक्य तद्व्याख्या मध्यमेयं विधीयते ॥३॥
अस्मिन् विवक्षितं यत् तु वस्तु तन्नमनात्मकम् ।">

<meta itemprop="wordCount" content="23146">
<meta itemprop="keywords" content="" /><meta name="twitter:card" content="summary"/>
<meta name="twitter:title" content="विष्णुपुराणम् - श्रीधरीयसहितम्"/>
<meta name="twitter:description" content="श्रीविष्णुपुराणम्
प्रथमोंऽशः
(१.१)
अथ प्रथमोऽध्यायः
मङ्गलाचरणं, पराशरं प्रति मैत्रेयस्य प्रश्नः, पराशरस्योत्तरदानं च
ओं नमो भगवते वासुदेवाय ॥
श्रीसूत उवाच
जितं ते पुण्डरीकाक्ष नमस् ते विश्वभावन ।
नमस् तेऽस्तु हृषीकेश महापुरुष पूर्वज ॥१॥
श्रीबिन्दुमाधवं वन्दे परमानन्दविग्रहम् ।
वाचं विश्वेश्वरं गङ्गां पराशरमुखान् मुनीन् ॥१॥
श्रीमच्चित्सुखयोगिमुख्यरचितव्याख्यां निरीक्ष्य स्फुटं
तन्मार्गेण सुबोधसङ्ग्रहवतीम् आत्मप्रकाशाभिधाम् ।
श्रीमद्विष्णुपुराणसारविवृतिं कर्ता यतिः श्रीधर
स्वामी सद्गुरुपादपद्ममधुपः साधु स्वधीशुद्धये ॥२॥
श्रीमद्विष्णुपुराणस्य व्याख्यांस् तल्पातिविस्तराम् ।
प्राचाम् आलोक्य तद्व्याख्या मध्यमेयं विधीयते ॥३॥
अस्मिन् विवक्षितं यत् तु वस्तु तन्नमनात्मकम् ।"/>

      
    

    <script type="text/javascript">
    
    let baseURL = "https:\/\/vishvAsa.github.io\/purANam_vaiShNavam\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/purANam_vaiShNavam\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/purANam_vaiShNavam\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/purANam_vaiShNavam\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/purANam_vaiShNavam\/edit\/content\/\u0022}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022आगमः शैवः\u0022,\u0022url\u0022:\u0022..\/AgamaH_shaivaH\/\u0022},{\u0022title\u0022:\u0022आगमः वैष्णवः\u0022,\u0022url\u0022:\u0022..\/AgamaH_vaiShNavaH\/\u0022},{\u0022title\u0022:\u0022आगमः ब्राह्मः\u0022,\u0022url\u0022:\u0022..\/AgamaH_brAhmaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022वेदाः - ऋक्\u0022,\u0022url\u0022:\u0022..\/vedAH_Rk\/\u0022},{\u0022title\u0022:\u0022वेदाः - यजुः\u0022,\u0022url\u0022:\u0022..\/vedAH_yajuH\/\u0022},{\u0022title\u0022:\u0022वेदाः - साम\u0022,\u0022url\u0022:\u0022..\/vedAH_sAma\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022पुराणम् वैष्णवम्\u0022,\u0022url\u0022:\u0022..\/purANam_vaiShNavam\/\u0022},{\u0022title\u0022:\u0022महाभारतम्\u0022,\u0022url\u0022:\u0022..\/mahAbhAratam\/\u0022},{\u0022title\u0022:\u0022रामायणम्\u0022,\u0022url\u0022:\u0022..\/rAmAyaNam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvya\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022}],\u0022title\u0022:\u0022सङ्ग्रहान्तरम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022\/..\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    
    <script type="text/javascript">
  let pageVars = {};
  pageVars.pageUrlMinusBasePath = "\/purANam_vaiShNavam\/viShNu-purANam\/viShNupurANam_shrIdharIya-sahitam\/".replace(basePath, "/");
  pageVars.pageParams = {};
  pageVars.pageSource = "viShNu-purANam\/viShNupurANam_shrIdharIya-sahitam.md";
  console.log(pageVars.pageSource);
  var pageDefaults;
  for (let possiblePageDefaults of pageDefaultsList) {
    if (pageVars.pageSource.startsWith(possiblePageDefaults.scope.pathPrefix)) {
      pageDefaults = possiblePageDefaults.values
    }
  }
    
</script>


    <script src="/purANam_vaiShNavam/webpack_dist/uiLib-bundle.js"></script>




    <link rel="stylesheet" href="/purANam_vaiShNavam/webpack_dist/uiLib.css">
<link rel="stylesheet" href="/purANam_vaiShNavam/css/uiLibPrint.css" media="print" >
<link rel="stylesheet" href="/purANam_vaiShNavam/css/@fortawesome/fontawesome-free/css/solid.min.css">

<link rel="stylesheet" href="/purANam_vaiShNavam/css/@fortawesome/fontawesome-free/css/fontawesome.min.css">


<link rel="alternate" hreflang="sa-Deva" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/" />
<link rel="alternate" hreflang="sa-Deva" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=devanagari" />

<link rel="alternate" hreflang="sa-Knda" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=kannada" />
<link rel="alternate" hreflang="sa-Mlym" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=malayalam" />
<link rel="alternate" hreflang="sa-Telu" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=telugu" />
<link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=tamil_superscripted" />
<link rel="alternate" hreflang="sa-Taml" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=tamil" />
<link rel="alternate" hreflang="sa-Gran" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=grantha" />

<link rel="alternate" hreflang="sa-Gujr" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=gujarati" />
<link rel="alternate" hreflang="sa-Guru" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=gurmukhi" />
<link rel="alternate" hreflang="sa-Shar" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=sharada" />
<link rel="alternate" hreflang="sa-Dogr" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=dogra" />
<link rel="alternate" hreflang="sa-Phag" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=phags_pa" />
<link rel="alternate" hreflang="sa-Tibt" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=tibetan" />
<link rel="alternate" hreflang="sa-Sidd" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=siddham" />
<link rel="alternate" hreflang="sa-Newa" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=newa" />
<link rel="alternate" hreflang="sa-Modi" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=modi" />
<link rel="alternate" hreflang="sa-Tirh" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=tirhuta_maithili" />
<link rel="alternate" hreflang="sa-Gong" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=gondi_gujala" />
<link rel="alternate" hreflang="sa-Gonm" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=gondi_masaram" />


<link rel="alternate" hreflang="sa-Orya" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=oriya" />
<link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=assamese" />
<link rel="alternate" hreflang="sa-Beng" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=bengali" />
<link rel="alternate" hreflang="sa-Mtei" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=manipuri" />
<link rel="alternate" hreflang="sa-Sinh" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=sinhala" />
<link rel="alternate" hreflang="sa-Limb" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=limbu" />
<link rel="alternate" hreflang="sa-Lepc" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=lepcha" />


<link rel="alternate" hreflang="sa-Cyrl" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=cyrillic" />
<link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=iso" />
<link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=iast" />
<link rel="alternate" hreflang="sa-Aran" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=urdu" />
<link rel="alternate" hreflang="sa-Avst" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=avestan" />

<link rel="alternate" hreflang="sa-Brah" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=brahmi" />
<link rel="alternate" hreflang="sa-Khar" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=kharoshthi" />
<link rel="alternate" hreflang="sa-Zanb" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=zanbazar_square" />
<link rel="alternate" hreflang="sa-Bhks" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=bhaiksuki" />

<link rel="alternate" hreflang="sa-Bali" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=balinese" />
<link rel="alternate" hreflang="sa-Java" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=javanese" />
<link rel="alternate" hreflang="sa-Laoo" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=lao" />
<link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=lao_pali" />
<link rel="alternate" hreflang="sa-Mymr" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=burmese" />
<link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=mon" />
<link rel="alternate" hreflang="sa-Cham" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=cham" />
<link rel="alternate" hreflang="sa-Khmr" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=khmer" />
<link rel="alternate" hreflang="sa-Thai" href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/?transliteration_target=thai" />

  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/" class="btn col border">
            <i class="fas fa-gopuram ">पुराणे विश्वासटिप्पन्यः <br/> विष्णुपुराणम् - श्रीधरीयसहितम्</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <button class="btn btn-light"  href="#transliterationDropdown" data-toggle="collapse">
            ✍
          </button>
          <select id="transliterationDropdown" size="1" class="collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          <div>
          <button class="btn btn-outline-secondary btn-sm"  href="#transliterationDropdownAlt" data-toggle="collapse">
          (✍)
          </button>
          <select id="transliterationDropdownAlt" size="1"  style="font-size:12px" class="bg-light-yellow collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          </div>
          <div class="row col d-flex  dropdown">
            <button class="btn btn-secondary-outline btn-sm dropdown-toggle" type="button" data-toggle="dropdown" aria-haspopup="true" aria-expanded="false">
              A±
            </button>
            <div class="dropdown-menu" aria-labelledby="dropdownMenuButton">
            <a class="btn btn-secondary btn-sm" onclick="module_uiLib.changeTextSize(2)">A+</a>
            <a class="btn btn-secondary btn-sm" onclick="module_uiLib.changeTextSize(-2)">A-</a>
            </div>
          </div>
          <button class="btn btn-light btn-sm"  href="#commentStyleDropdown" data-toggle="collapse">
            🗨
          </button>
          <select id="commentStyleDropdown" class="collapse" size="1" onchange="module_uiLib.default.content.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_uiLib.default.query.setParamsAndGo({'expandAll': 'true'})">↕️️</a></div>
          <button class="btn btn-light btn-sm"  href="#printStyleDropdown" data-toggle="collapse">
            🖨
          </button>
          <select id="printStyleDropdown" class="collapse" size="1" onchange="module_uiLib.default.content.updatePrintStyleFromDropdown()">
            <option value="off">off</option>
            <option value="1:">1</option>
            <option value="2:">2</option>
            <option value="1:raw">1raw</option>
            <option value="2:raw">2raw</option>
          </select>
        </div>
        <div id="audioDiv" class="row col d-flex  dropdown">
          <button class="btn btn-secondary-outline btn-sm dropdown-toggle" type="button" id="audioDropdownMenuButton" data-toggle="dropdown" aria-haspopup="true" aria-expanded="false">
            🎧
          </button>
          <div class="dropdown-menu" aria-labelledby="dropdownMenuButton">
          <a id="speakerButton" class="btn btn-outline-secondary btn-sm" onclick="module_uiLib.default.content.handleSpeakToggle()">⏯</a>
          <button id="speakerPauseButton" class="btn btn-outline-secondary btn-sm">⏸</button>
            <div id="audioOptionsDiv" class="row justify-content-center" >
              <div>
                <p class="lead">Vol</p>
                <input type="range" min="0" max="1" value="1" step="0.1" id="volume" />
                <span id="volume-label" class="ms-2">1</span>
              </div>
              <div class="mx-5">
                <p class="lead">Rate</p>
                <input type="range" min="0.1" max="10" value="1" id="rate" step="0.1" />
                <span id="rate-label" class="ms-2">1</span>
              </div>
              <div>
                <p class="lead">Pitch</p>
                <input type="range" min="0" max="2" value="1" step="0.1" id="pitch" />
                <span id="pitch-label" class="ms-2">1</span>
              </div>
            </div>
          </div>
        </div>
        <a href="/full_search"  class="btn btn-light btn-sm">🥽🔦</a>
        <div class="row col  d-flex justify-content-center">
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_uiLib.default.navigation.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_uiLib.default.navigation.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="विष्णुपुराणम् - श्रीधरीयसहितम्">विष्णुपुराणम् - श्रीधरीयसहितम्</h1>
    
    <a id="editLink" class="btn btn-primary noPrint"  href="https://github.com/vishvAsa/purANam_vaiShNavam/edit/content/viShNu-purANam/viShNupurANam_shrIdharIya-sahitam.md"><i class="fas fa-edit"></i></a>
    
</header>
<article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <p>श्रीविष्णुपुराणम्<br>
प्रथमोंऽशः</p>
<p>(१.१)<br>
अथ प्रथमोऽध्यायः<br>
मङ्गलाचरणं, पराशरं प्रति मैत्रेयस्य प्रश्नः, पराशरस्योत्तरदानं च</p>
<p>ओं नमो भगवते वासुदेवाय ॥</p>
<p>श्रीसूत उवाच<br>
जितं ते पुण्डरीकाक्ष नमस् ते विश्वभावन ।<br>
नमस् तेऽस्तु हृषीकेश महापुरुष पूर्वज ॥१॥</p>
<p>श्रीबिन्दुमाधवं वन्दे परमानन्दविग्रहम् ।<br>
वाचं विश्वेश्वरं गङ्गां पराशरमुखान् मुनीन् ॥१॥<br>
श्रीमच्चित्सुखयोगिमुख्यरचितव्याख्यां निरीक्ष्य स्फुटं<br>
तन्मार्गेण सुबोधसङ्ग्रहवतीम् आत्मप्रकाशाभिधाम् ।<br>
श्रीमद्विष्णुपुराणसारविवृतिं कर्ता यतिः श्रीधर<br>
स्वामी सद्गुरुपादपद्ममधुपः साधु स्वधीशुद्धये ॥२॥<br>
श्रीमद्विष्णुपुराणस्य व्याख्यांस् तल्पातिविस्तराम् ।<br>
प्राचाम् आलोक्य तद्व्याख्या मध्यमेयं विधीयते ॥३॥<br>
अस्मिन् विवक्षितं यत् तु वस्तु तन्नमनात्मकम् ।<br>
मुनिर् मन्त्रोपनिषदा कृतं बध्नाति मङ्गलम् ॥४॥</p>
<p>जितं त इति ।<br>
तत्रांशे प्रथमेऽध्याये मैत्रेयेण पराशरे ।<br>
प्रवृत्त्यर्थं पुराणस्य प्रश्ना द्वाविंशतिः कृताः ॥</p>
<p>इह खलु पुराणानाम् ईश्वरनिश्वसितस्वरूपत्वेन वेदमूलत्वेन इदानीन्तनानां व्यासवशिष्ठपराशरादीनां स्मृतिरूपत्वेन च प्रमाणत्वं प्रयोजनवत्त्वं च दुरपहृतम् एव । तद् व्याख्यानां च तत्तदर्थाभासनिरासतत्तदर्थप्रकाशकत्वपरत्वेन प्रयोजनवत्त्वं पुराणत्वादिविशेषेऽपि उपाख्यानलघुत्वेन जगज्जीवात्मपरमात्मनामैकात्म्य.पदार्थनाभ्यासवशाद् अत्रैव पुराणे मुमुक्षूणां प्रवृत्तिर् उचिततमेत्य् एतद् एव व्याख्यायते । तत्र च सर्गप्रतिसर्गवंशमन्वन्तरवंशानुचरितानां तदपवादेन मुक्तेश् च .पदार्थनम् । सदाचारभूगोलभरतोपाख्यानादिनिरूपणस्य साक्षात् .परमाया वा मुक्ताव् एवोपयोगो द्रष्टव्यः ।</p>
<p>पुण्डरीकाक्षेति । हृदयाख्यं पुण्डरीकम् अश्नुते व्याप्नोतीति तथा । यद् वा, पुण्डरीके इव अक्षिणी यस्येति । अत्र श्वेतत्वम् अविवक्षितं, लोहितत्वेनैव नयनोत्कर्षात् । शिवाराधनार्थं पुण्डरीकीकृतम् अक्षि येनेति वापुण्डरीकम् परं धाम अक्षम् अव्ययम् उच्यते इत्यादि श्लोकोक्तव्युत्पत्त्या पुण्डरीकीक्षेति सम्बोधनम् इति वा । ते इति सम्बन्धे षष्ठी । तव जितं जयोऽस्त्व् इत्यर्थः । यद् वा, ते त्वया जितं सर्वोत्कर्षेण स्थितम् इति । एतेन नमस्कार आक्षिप्तः ।</p>
<p>विश्वभावन विश्वोत्पादक । हृषीकाणाम् इन्द्रियाणाम् ईश तत् प्रवृत्तिहेतुत्वात् । प्राणस्य प्राणम् उतु चक्षुषश् चक्षुः श्रोत्रस्य श्रोत्रं मनसो ये मनो विदुः इति श्रुतेः ।</p>
<p>महापुरुषेति जीवव्यवच्छेदाय महत्त्वं च, द्वा सुपर्णा सयुजा सखाया इत्यादि श्रुतेः । नित्यमुक्तस्वभावत्वाच् च । पुरि शरीरे शयनात् तु पुरुषत्वम् । विश्वोत्पादकत्वे हेतुः पूर्वजेति । सृष्टेः पूर्वम् एव स्वतः प्रादुर्भूतत्वेनानन्यथासिद्धत्वेन वान्येषां तदधीनत्वात् ।</p>
<p>नन्व् एकस्माद् एव नमस्कारान् मङ्गलसिद्धौ कृतं बहुभिर् नमस्कारैर् इति चन्, ने, अस्य शास्त्रस्यातिश्रेयःसाधनत्वेन बहुविघ्नसम्भावनया मङ्गलबाहुलस्यावश्यकत्वात् । अथवा पुण्डरीकाक्षेत्यादिपञ्चविशेषणैः,</p>
<p>भूतात्मा चेन्द्रियात्मा च प्रधानात्मा तथा भवान् ।<br>
आत्मा च परमात्मा च त्वम् एकः पञ्चधा स्थितः ॥ इति पञ्चमांशोक्तः ।</p>
<p>पञ्चात्मा हरिर् ईरित इति । तत्र पुण्डरीकाक्षेति भूतात्मा, विश्वभावनेति प्रधानात्मा । हृषीकेशेति इन्द्रियात्मा, महापुरुषेति परमात्मा । पूर्वजेत्य् आत्माभिहितः ॥१॥</p>
<p>सदक्षरं ब्रह्म य ईश्वरं पुमान्<br>
गुणोर्मिसृष्टिस्थितिकालसंलयः ।<br>
प्रधानसौभाग्यादिजगत्परम्पर्सूः<br>
स नोऽस्तु विष्णुर् मतिभूतिमुक्तिदः ॥२॥</p>
<p>प्रणम्य विष्णुं विश्वेशं ब्रह्मादीन् प्रणिपत्य च ।<br>
गुरुं प्रणम्य वक्ष्यामि पुराणं वेदसम्मितम् ॥३॥<br>
इतिहासपुराणज्ञं वेदवेदाङ्गपारगम् ।<br>
धर्मशास्त्रादितत्त्वज्ञं वशिष्ठतनयात्मजम् ॥४॥<br>
पराशरं मुनिवरं कृतपौर्वाह्निकक्रियम् ।<br>
मैत्रेयः परिपप्रच्छ प्रणिपत्याभिवाद्य च ॥१॥<br>
त्वत्तो हि वेदाध्ययनम् अधीतम् अखिलं गुरो ।<br>
धर्मशास्त्राणि सर्वाणि तथाङ्गानि यथाक्रमम् ॥२॥<br>
त्वत्प्रसादान् मुनिश्रेष्ठ माम् अन्ये नाकृतश्रमम् ।<br>
वक्ष्यन्ति सर्वशास्त्रेषु प्रायशो येऽपि विद्विषः ॥३॥<br>
सोऽहम् इच्छामि धर्मज्ञ श्रोतुं त्वत्तो यथा जगत् ।<br>
बभूव भूयश् च यथा महाभाग भविष्यति ॥४॥<br>
यन्मयं च जगद् ब्रह्मन् यतश् चैतच् चराचरम् ।<br>
लीनम् आसीद् यथा यत्र लयम् एष्यति यत्र च ॥५॥<br>
यत्प्रमाणानि भूतानि देवादीनां च सम्भवम् ।<br>
समुद्रपर्वतानां च संस्थानं च यथा भुवः ॥६॥<br>
सूर्यादीनां च संस्थानं प्रमाणं मुनिसत्तम ।<br>
देवादीनां तथा वंशान् मनून् मन्वन्तराणि च ॥७॥<br>
कल्पान् कल्पविभागांश् च चातुर्युगविकल्पितान् ।<br>
कल्पान्तस्य स्वरूपं च युगधर्मांश् च कृत्स्नशः ॥८॥<br>
देवर्षिपार्थिवानां च चरितं यन् महामुने ।<br>
वेदशाखाप्रणयनं यथावद् व्यासकर्तृकम् ॥९॥<br>
धर्मांश् च ब्राह्मणादीनां तथा चाश्रमवासिनाम् ।<br>
श्रोतुम् इच्छाम्यहं सर्वं त्वत्तो वासिष्ठनन्दन ॥१०॥<br>
ब्रह्मन् प्रसादप्रवर्णं कुरुष्व मयि मानसम् ।<br>
येनाहम् एतज्जानीयां त्वत्प्रसादान् महामुने ॥११॥</p>
<p>श्रीपराशर उवाच<br>
साधु मैत्रेय धर्मज्ञ स्मारितोऽस्मि पुरातनम् ।<br>
पितुः पिता मे भगवान् वसिष्ठो यद् उवाच ह ॥१२॥<br>
विश्वामित्रप्रयुक्तेन रक्षसा भक्षितः पुरा ।<br>
श्रुतस् तातस् ततः क्रोधो मैत्रेयाभून् ममातुलः ॥१३॥<br>
ततोऽहं रक्षसां सत्रं विनाशाय समारभम् ।<br>
भस्मीभूताश् च शतशस् तस्मिन् सत्रे निशाचराः ॥१४॥<br>
ततः सङ्क्षीयमाणेषु तेषु रक्षःस्व् अशेषतः ।<br>
माम् उवाच महाभागो वसिष्ठो मत्पितामहः ॥१५॥<br>
अलम् अत्यन्तकोपेन तात मनुम् इमं जहि ।<br>
राक्षसा नापराध्यन्ति पितुस् ते विहितं हि तत् ॥१६॥<br>
मूढानाम् एव भवति क्रोधो ज्ञानवतां कुतः ।<br>
हन्यते तात कः केन यतः स्वकृतभुक् पुमान् ॥१७॥<br>
सञ्चितस्यापि महता वत्स क्लेशेन मानवैः ।<br>
यशसस् तपसश् चैव क्रोधो नाशकरः परः ॥१८॥<br>
स्वर्गापवर्गव्यासेधकारणं परमर्षयः ।<br>
वर्जयन्ति सदा क्रोधं तात मा तद्वशो भव ॥१९॥<br>
अलं निशाचरैर् दग्धैर् दीनैर् अनपकारिभिः ।<br>
सत्रं ते विरमत्व् एतत् क्षमासारा हि साधवः ॥२०॥<br>
एवं तातेन तेनाहम् अनुनीतो महात्मना ।<br>
उपसंहृतवान् सत्रं सद्यस् तद्वाक्यगौरवात् ॥२१॥<br>
ततः प्रीतः स भगवान् वसिष्टो मुनिसत्तमः ।<br>
सम्प्राप्तश् च तदा तत्र पुलस्त्यो ब्रह्मणः सुतः ॥२२॥<br>
पितामहेन दत्तार्घ्यः कृतासनपरिग्रहः ।<br>
माम् उवाच महाभागो मैत्रेय पुलहाग्रजः ॥२३॥</p>
<p>पुलस्त्य उवाच<br>
वैरे महति यद्वाक्याद् गुरोर् अद्याश्रिता क्षमा ।<br>
त्वया तस्मात् समस्तानि भवान् शास्त्राणि वेत्स्यति ॥२४॥<br>
सन्ततेर् न ममोच्छेदः क्रुद्धेनापि यतः कृतः ।<br>
त्वया तस्मान् महाभाग ददाम्यन्यं महावरम् ॥२५॥<br>
पुराणसंहिताकर्ता भवान् वत्स भविष्यति ।<br>
देवतापारमर्थ्यं च यथावद् वेत्स्यते भवान् ॥२६॥<br>
प्रवृत्ते च निवृत्ते च कर्मण्यस् तमला मतिः ।<br>
मत्प्रसादाद् असन्दिग्धा तव वत्स भविष्यति ॥२७॥<br>
ततश् च प्राह भगवान् वसिष्ठो मे पितामहः ।<br>
पुलस्त्येन यद् उक्तं ते सर्वम् एतद् भविष्यति ॥२८॥<br>
इति पूर्वं वसिष्ठेन पुलस्त्येन च धीमता ।<br>
यद् उक्तं तत्स्मृतिं याति त्वत्प्रश्नाद् अखिलं मम ॥२९॥<br>
सोऽहं वदाम्यशेषं ते मैत्रेय परिपृच्छते ।<br>
पुराणसंहितां सम्यक् तां निबोध यथातथम् ॥३०॥<br>
विष्णोः सकाशाद् उद्भूतं जगत् तत्रैव च स्थितम् ।<br>
स्थितिसंयमकर्तासौ जगतोऽस्य जगच् च सः ॥३१॥</p>
<p>इति श्रीविष्णुपुराणे प्रथमेंऽशे प्रथमोऽध्यायः ॥१॥</p>
<p>ओ)०(ओ</p>
<p>(१.२)<br>
द्वितीयोऽध्यायः<br>
विष्णुस्तुतिः, सृष्टिप्रक्रिया च</p>
<p>श्रीमैत्रेय उवाच<br>
निर्गुणस्याप्रमेयस्य शुद्धस्याप्यमलात्मनः ।<br>
कथं सर्गादिकर्तृत्वं ब्रह्मणोऽभ्युपगम्यते ॥१॥</p>
<p>श्रीपराशर उवाच<br>
शक्तयः सर्वभावानाम् अचिन्त्यज्ञानगोचराः ।<br>
यतोऽतो ब्रह्मणस् तास् तु सर्गाद्या भावशक्तयः ।<br>
भवन्ति तपतां श्रेष्ठ पावकस्य यथोष्णता ॥२॥<br>
एकानेकस्वरूपाय स्थूलसूक्ष्मात्मने नमः ।<br>
अव्यक्तव्यक्तरूपाय विष्णवे मुक्तिहेतवे ॥३॥<br>
सर्गस्थितिविनाशानां जगतो यो जगन्मयः ।<br>
मूलभूतो नमस् तस्मै विष्णवे परमात्मने ॥४॥<br>
आधारभूतं विश्वस्याप्यणीयांसम् अणीयसाम् ।<br>
प्रणम्य सर्वभूतस्थम् अच्युतं पुरुषोत्तमम् ॥५॥<br>
ज्ञानस्वरूपम् अत्यन्तनिर्मलं परमार्थतः ।<br>
तम् एवार्थस्वरूपेण भ्रान्तिदर्शनतः ॥६॥<br>
विष्णुं ग्रसिष्णुं विश्वस्य स्थितौ सर्गे तथा प्रभुम् ।<br>
प्रणम्य जग्गताम् ईशम् अजम् अक्षयम् अव्ययम् ॥७॥<br>
कथयामि यथापूर्वं दक्षाद्यैर् मुनिसत्तमैः ।<br>
पृष्टः प्रोवाच भगवान् अब्जयोनिः पितामहः ॥८॥<br>
तैश् चोक्तं पुरुकुत्साय भूभुजे नर्मदातटे ।<br>
सारस्वताय तेनापि मह्यं सारस्वतेन च ॥९॥<br>
परः पराणां परमः परमात्मात्मसंस्थितः ।<br>
रूपवर्णादिनिर्देशविशेषणविवर्जितः ॥१०॥<br>
अपक्षयविनाशाभ्याम् परिणामर्धिजन्मभिः ।<br>
वर्जितः शक्यते वक्तुं यः सदास्तीति केवलम् ॥११॥<br>
सर्वत्रासौ समस्तं च वसत्यत्रेति वै यतः ।<br>
ततः स वासुदेवेति विद्वद्भिः परिपठ्यते ॥१२॥<br>
तद् ब्रह्म परमं नित्यम् अजम् अक्षयम् अव्ययम् ।<br>
एकस्वरूपं तु सदा हेयाभावाच् च निर्मलम् ॥१३॥<br>
तद् एव सर्वम् एवैतद् व्यक्ताव्यक्तस्वरूपवत् ।<br>
तथा पुरुषरूपेण कालरूपेण च स्थितम् ॥१४॥<br>
परस्य ब्रह्मणो रूपं पुरुषः प्रथमं द्विज ।<br>
व्यक्ताव्यक्ते तथैवान्ये रूपे कालस् तथा परम् ॥१५॥<br>
प्रधानपुरुषव्यक्तकालानां परमं हि यत् ।<br>
पश्यन्ति सूरयः शुद्धं तद् विष्णोः परमं पदम् ॥१६॥<br>
प्रधानपुरुषव्यक्तकालास् तु प्रविभागशः ।<br>
रूपाणि स्थितिसर्गानव्यक्तिसद्भावहेतवः ॥१७॥<br>
व्यक्तं विष्णुस् तथाव्यक्तं पुरुषः काल एव च ।<br>
क्रीडतो बालकस्येव चेष्टां तस्य निशामय ॥१८॥<br>
अव्यक्तं कारणं यत् तत् प्रधान ऋषिसत्तमैः ।<br>
प्रोच्यते प्रकृतिः सूक्ष्मा नित्यं सदसदात्मकम् ॥१९॥<br>
अक्षय्यं नान्यद् आधारम् अमेयम् अजरं ध्रुवम् ।<br>
शब्दस्पर्शविहीनं तद्रूपादिभिर् असंहितम् ॥२०॥<br>
त्रिगुणं तज्जगद्योनिर् अनादिप्रभवाप्ययम् ।<br>
तेनाग्रे सर्वम् एवासीद् व्याप्तं वै प्रलयाद् अनु ॥२१॥<br>
वेदवादविदो विद्वन् नियता ब्रह्मवादिनः ।<br>
पठन्ति चैतम् एवार्थं प्रधानप्रतिपादकम् ॥२२॥</p>
<p>नाहं न रात्रिर् न नभो न भूमिर्<br>
नासीत् तमोज्योतिर् अभूच् च नान्यत् ।<br>
श्रोत्रादिबुद्ध्यानुपलभ्यम् एकं<br>
प्राधानिकं ब्रह्म पुमांस् तदासीत् ॥२३॥</p>
<p>विष्णोः स्वरूपात् परतो हि तेऽन्ये<br>
रूपं प्रधानं पुरुषश् च विप्र ।<br>
तस्यैव तेन्ऽन्येन धृते वियुक्ते<br>
रूपान्तरं तद् द्विज कालसञ्ज्ञम् ॥२४॥</p>
<p>प्रकृतौ संस्थितं व्यक्तम् अतीतप्रलये तु यत् ।<br>
तस्मात् प्राकृतसञ्ज्ञोऽयम् उच्यते प्रतिसञ्चरः ॥२५॥<br>
अनादिर् भगवान् कालो नान्तोऽस्य द्विज विद्यते ।<br>
अव्युच्छिन्नास् ततस् त्व् एते सर्गस्थित्यन्तसंयमाः ॥२६॥<br>
गुणसाम्ये ततस् तस्मिन् पृथक् पुंसि व्यवस्थिते ।<br>
कालस्वरूपं तद् विष्णोर् मैत्रेय परिवर्तते ॥२७॥<br>
ततस् तु तत्परं ब्रह्म परमात्मा जगन्मयः ।<br>
सर्वगः सर्वभूतेशः सर्वात्मा परमेश्वरः ॥२८॥<br>
प्रधानपुरुषौ चापि प्रविश्यात्मेच्छया हरिः ।<br>
क्षोभयामास सम्प्राप्ते सर्गकाले व्ययाव्ययौ ॥२९॥<br>
यथा सन्निधिमात्रेण गन्धः क्षोभाय जायते ।<br>
मनसो नोपकर्तृत्वात् तथासौ परमेश्वरः ॥३०॥<br>
स एव क्षोभको ब्रह्मन् क्षोभ्यश् च पुरुषोत्तमः ।<br>
स सङ्कोचविकासाभ्यां प्रधानत्वेऽपि च स्थितः ॥३१॥<br>
विकासाणुस्वरूपैश् च ब्रह्मरूपादिभिस् तथा ।<br>
व्यक्तस्वरूपश् च तथा विष्णुः सर्वेश्वरेश्वरः ॥३२॥<br>
गुणसाम्यात् ततस् तस्मात् क्षेत्रज्ञाधिष्टितान् मुने ।<br>
गुणव्यञ्जनसम्भूतिः सर्गकाले द्विजोत्तम ॥३३॥<br>
प्रधानतत्त्वम् उद्भूतं महान्तं तत् समावृणोत् ।<br>
सात्त्विकी राजसश् चैव तामसश् च त्रिधा महान् ॥३४॥<br>
प्रधानतेनएन समं त्वचा बीजम् इवावृतम् ।<br>
वैकारिकस् तैजसश् च भूतादिश् चैव तामसः ॥३५॥<br>
त्रिविधोऽयम् अहङ्कारो महत्तेनआद् अजायत ।<br>
भूतेन्द्रियाणां हेतुः स त्रिगुणत्वान् महामुने ।<br>
यथा प्रधानेन महान् महता स तथावृतः ॥३६॥<br>
भूतादिस् तु विकुर्वाणः शब्दतन्मात्रकं ततः ।<br>
ससर्ज शब्दतन्मात्राद् आकाशं शब्दलक्षणम् ॥३७॥<br>
शब्दमात्रं तथाकाशं भूतादिः स समावृणोत् ।<br>
आकाशस् तु विकुर्वाणः स्पर्शमात्रं ससर्ज ह ॥३८॥<br>
बलवान् अभवद् वायुस् तस्य स्पर्शो गुणो मतः ।<br>
आकाशं स्पर्शमात्रं तु स्पर्शमात्रं समावृणोत् ॥३९॥<br>
ततो वायुर् विकुर्वाणो रूपमात्रं ससर्ज ह ।<br>
ज्योतिर् उत्पद्यते वायोस् तद्रूपगुणम् उच्यते ॥४०॥<br>
स्पर्शमात्रं तु वै वायू रूपमात्रं समावृणोत् ।<br>
ज्योतिश् चापि विकुर्वाणं रसमात्रं ससर्ज ह ॥४१॥<br>
सम्भवन्ति ततोऽम्भांसि रसाधाराणि तानि च ।<br>
रसमात्राणि चाम्भांसि रूपमात्रं समावृणोत् ॥४२॥<br>
विकुर्वाणानि चाम्भांसि गन्धमात्रं ससर्जिरे ।<br>
सङ्घातो जायते तस्मात् तस्य गन्धो गुणो मतः ॥४३॥<br>
तस्मिंस् तस्मिंस् तु तन्मात्रं तेन तन्मात्रता स्मृता ॥४४॥<br>
तन्मात्राण्यविशेषाणि अविशेषास् ततो हि ते ॥४५॥<br>
न शान्ता नापि घोरास् ते न मूढाश् चाविशेषिणः ।<br>
भूततन्मात्रसर्गोऽयम् अहङ्कारात् तु तामसात् ॥४६॥<br>
तैजसानीन्द्रियाण्य् आहुर् देवा वैकारिका दश ।<br>
एकादशं मनश् चात्र देवा वैकारिकाः स्मृताः ॥४७॥<br>
त्वक् चक्षुर् नासिका जिह्वा श्रोत्रम् अत्र च पञ्चमम् ।<br>
शब्दादीनाम् अवाप्त्यर्थं बुद्धियुक्तानि वै द्विज ॥४८॥<br>
पायूपस्थौ करौ पादौ वाक् च मैत्रेय पञ्चमी ।<br>
विसर्गशिल्पगत्युक्तिः कर्म तेषां च कथ्यते ॥४९॥<br>
आकाशवायुतेजांसि सलिलं पृथिवी तथा ।<br>
शब्दादिभिर् गुणैर् ब्रह्मन् संयुक्तान्य् उत्तरोत्तरैः ॥५०॥<br>
शान्ता घोराश् च मूढाश् च विशेषास् तेन ते स्मृताः ॥५१॥<br>
नानावीर्याः पृथग्भूतास् ततस् ते संहतिं विना ।<br>
नाशक्नुवन् प्रजाः स्रष्टुम् असमागम्य कृत्स्नशः ॥५२॥<br>
समेत्यान्योन्यसंयोगं परस्परसमाश्रयाः ।<br>
एकसङ्घातलक्ष्याश् च सम्प्राप्यैक्यम् अशेषतः ॥५३॥<br>
पुरुषाधिष्ठितत्वाच् च प्रधानानुग्रहेण च ।<br>
महदाद्या विशेषान्ता ह्यण्डम् उत्पादयन्ति ते ॥५४॥<br>
तत्क्रमेण विवृद्धं सज्जलबुद्बुदवत् समम् ।<br>
भूतेभ्योऽण्डं महाबुद्धे महत्तदुदकेशयम् ।<br>
प्राकृतं ब्रह्मरूपस्य विष्णोः स्थानम् अनुत्तमम् ॥५५॥<br>
अत्राव्यक्तस्वरूपोऽसौ व्यक्तरूपो जगत्पतिः ।<br>
विष्णुर् ब्रह्मस्वरूपेण स्वयम् एव व्यवस्थितः ॥५६॥<br>
मेरुर् उल्बमभूतस्य जरायुश् च महीधराः ।<br>
गर्भोदकं समुद्राश् च तस्यासन् सुमात्मनः ॥५७॥<br>
साद्रिद्वीपसमुद्राश् च सज्योतिर् लोकसङ्ग्रहः ।<br>
तस्मिन्न् अण्डेऽभवद् विप्र सद् एवासुरमानुषः ॥५८॥<br>
वारिवह्न्यनिलाकाशैस् ततो भूतादिना बहिः ।<br>
वृतं दशगुणैर् अण्डं भूतादिर् महता तथा ॥५९॥<br>
अव्यक्तेनावृतो ब्रह्मंस् तैः सर्वैः सहितो महान् ।<br>
एभिर् आवरणैर् अण्डं सप्तभिः प्राकृतैर् वृतम् ।<br>
नारिकेलफलस्यान्तर्बीजं बाह्यदलैर् इव ॥६०॥<br>
जुषन् रजो गुणं तत्र स्वयं विश्वेश्वरो हरिः ।<br>
ब्रह्मा भूत्वास्य जगतो विसृष्टौ सम्प्रवर्तते ॥६१॥<br>
सृष्टं च पात्यनुयुगं यावत् कल्पविकल्पना ।<br>
सत्त्वभृद् भगवान् विष्णुर् अप्रमेयपराक्रमः ॥६२॥<br>
तमोद्रेकी च कल्पान्ते रुद्ररूपी जनार्दनः ।<br>
मैत्रेयाखिलभूतानि भक्षयत्यतिदारुणः ॥६३॥<br>
भक्ष्á च भूतानि जगत्य् एकार्णवीकृते ।<br>
नागपर्यङ्कशयने शेते च परमेश्वरः ॥६४॥<br>
प्रबुद्धश् च पुनः सृष्टिं करोइत् ब्रह्मरूपधृक् ॥६५॥<br>
सृष्टिस्थित्यन्तकरणीं ब्रह्मविष्णुशिवात्मिकाम् ।<br>
स सञ्ज्ञां याति भगवान् एक एव जनार्दनः ॥६६॥<br>
स्रष्टा सृजति चात्मानं विष्णुः पाल्यं च पाति च ।<br>
उपसंह्रियते चान्ते संहर्ता च स्वयं प्रभुः ॥६७॥<br>
पृथिव्यापस् तथा तेजो वायुर् आकाश एव च ।<br>
सर्वेन्द्रियान्तःकरणं पुरुषाख्यं हि यज् जगत् ॥६८॥<br>
स एव सर्वभूतात्मा विश्वरूपो यतोऽव्ययः ।<br>
सर्गादिकं तु तस्यैव भूतस्थम् उपकारकम् ॥६९॥</p>
<p>स एव सृज्यः स च सर्गकर्ता<br>
स एव पात्यत्ति च पाल्यते च ।<br>
ब्रह्माद्यवस्थाभिर् अशेषमूर्तिर्<br>
विष्णुर् वरिष्ठो वरदो वरेण्यः ॥७०॥</p>
<p>इति श्रीविष्णुपुराणे प्रथमेंऽशे द्वितीयोऽध्यायः<br>
॥२॥</p>
<p>ओ)०(ओ</p>
<p>(१.३)<br>
तृतीयोऽध्यायः ।<br>
ब्रह्मणः सर्गजनिकायाः शक्तेर् विवरणं, तस्यायुर् निरूपणं च</p>
<p>श्रीमैत्रेय उवाच<br>
निर्गुणस्याप्रमेयस्य शुद्धस्याप्यमलात्मनः ।<br>
कथं सर्गादिकर्तादिकर्तृत्वं ब्रह्मणोऽभ्युपगम्यत ॥१॥</p>
<p>श्रीपराशर उवाच<br>
शक्तयः सर्वभावानाम् अचिन्त्यज्ञानगोचराः ।<br>
यतोऽतो ब्रह्मणस् तास् तु सर्गाद्या भावशक्तयः ।<br>
भवन्ति तपसां श्रेष्ठ पावकस्य यथोष्णता ॥२॥<br>
तन् निबोध यथा सर्गे भगवान् सम्प्रवर्तते ।<br>
नारायणाख्यो भगवान् ब्रह्मा लोकपितामहः ॥३॥<br>
उत्पन्नः प्रोच्यते विद्वन् नित्यम् एवोपचारतः ॥४॥<br>
निजेन तस्य मानेन आयुर् वर्षशतं स्मृतम् ।<br>
तत्पराख्यं तदर्धं च परार्धम् अभिधीयते ॥५॥<br>
कालस्वरूपं विष्णोश् च यम् मयोक्तं तवानघ ।<br>
तेन तस्य निबोध त्वं परिमाणोपपादनम् ॥६॥<br>
अन्येषां चैव जन्तूनां चराणाम् अचराश् च ये ।<br>
भूभूभृत्सागरादीनाम् अशेषाणां च सत्तम ॥७॥<br>
काष्ठा पञ्चदशाख्याता निमेषा मुनिसत्तम ।<br>
काष्ठात्रिंशत् कला त्रिंशत् कला मौहूर्तिको विधिः ॥८॥<br>
तावत्सङ्ख्यैर् अहोरात्रं मुहूर्तैर् मानुषं स्मृतम् ।<br>
अहोरात्राणि तावन्ति मासः पक्षद्वयात्मकः ॥९॥<br>
तैः षड्भिर् अयनं वर्षं द्वेऽयने दक्षिणोत्तरे ।<br>
अयनं दक्षिणं रात्रिर् देवानाम् उत्तरं दिनम् ॥१०॥<br>
दिव्यैर् वर्षसहस्रैस् तु कृतत्रेतादिसञ्ज्ञितम् ।<br>
चतुर्युगं द्वादशभिस् तद्विभागं निबोध मे ॥११॥<br>
चत्वारि त्रीणि द्वै चैकं कृतादिषु यथाक्रमम् ।<br>
द्वियाब्दानां सहस्राणि युगेष्व् आहुः पुराविदः ॥१२॥<br>
तत्प्रमाणैः शतैः सन्ध्या पूर्वा तत्राभिधीयते ।<br>
सन्ध्यांशश् चैव तत्तुल्यो युगस्यानन्तरो हि सः ॥१३॥<br>
सन्ध्यासन्ध्यांशयोर् अन्तर् यः कालो मुनिसत्तम ।<br>
युगाख्यः स तु विज्ञेयः कृतत्रेतादिसञ्ज्ञितः ॥१४॥<br>
कृतं त्रेता द्वापरश् च कलिश् चैव चतुर्युगम् ।<br>
प्रोच्यते तत्सहस्रं च ब्रह्मणो दिवसं मुने ॥१५॥<br>
ब्रह्मणो दिवसे ब्रह्मन् मनवस् तु चतुर्दश ।<br>
भवन्ति परिमाणं च तेषां कालकृतं शृणु ॥१६॥<br>
सप्तर्षयः सुराः शक्रो मनुस् तत्सूनवो नृपाः ।<br>
एककाले हि सृज्‎यन्ते च पूर्ववत् ॥१७॥<br>
चतुर्युगाणां सङ्ख्याता साधिका ह्य् एकसप्ततिः ।<br>
मन्वन्तरं मनोः कालः सुरादीनां च सत्तम ॥१८॥<br>
अष्टौ शत सहस्राणि दिव्यया सङ्ख्यया स्मृतम् ।<br>
द्विपञ्चाशत् तथान्यानि सहस्राण्यधिकानि तु ॥१९॥<br>
त्रिंशत्कोट्यस् तु सम्पूर्णाः सङ्ख्याताः सङ्ख्यया द्विज ।<br>
सप्तषष्टिस् तथान्यानि नियुतानि महामुने ॥२०॥<br>
विंशतिस् तु सहस्राणि कालोऽयम् अधिकं विना ।<br>
मन्वन्तरस्य सङ्ख्येयं मानुषैर् वत्सरैर् द्विज ॥२१॥<br>
चतुर्दशगुणो ह्य् एष कालो ब्राह्मम् अहः स्मृतम् ।<br>
ब्राह्मो नैमित्तिको नाम तस्यान्ते प्रतिसञ्चरः ॥२२॥<br>
तदा हि दह्यते सर्वं त्रैलोक्यं भूर्भुवादिकम् ।<br>
जनं प्रयान्ति तापार्ता महर्लोकनिवासिनः ॥२३॥<br>
एकार्णवे तु त्रैलोक्ये ब्रह्मा नारायणात्मकः ।<br>
भोगिशय्यां गतः शेते त्रैलोक्यग्रासबृंहितः ॥२४॥<br>
जनस्थैर्योगिभिर् देवश् चिन्त्यमानोऽब्जसम्भवः ।<br>
तत्प्रमाणां हि तां रात्रिं तदन्ते सृजते पुनः ॥२५॥<br>
एवं तु ब्रह्मणो वर्षम् एवं वर्षशतं च यत् ।<br>
शतं हि तस्य वर्षाणां परमायुर् महात्मनः ॥२६॥<br>
एकम् अस्य व्यतीतं तु परार्धं ब्रह्मणोऽनघ ।<br>
तस्यान्तेऽभून् महाकल्पः पाद्म इत्यभिविश्रुतः ॥२७॥<br>
द्वितीयस्य परार्धस्य वर्तमानस्य वै द्विज ।<br>
वाराह इति कल्पोऽयं प्रथमः परिकीर्तितः ॥२८॥</p>
<p>इति श्रीविष्णुपुराणे प्रथमेंऽशे तृतीयोऽध्यायः<br>
॥३॥</p>
<p>ओ)०(ओ</p>
<p>(१.४)<br>
चतुर्थोऽध्यायः<br>
कल्पान्ते सर्गवर्णनं</p>
<p>श्रीमैत्रेय उवाच<br>
ब्रह्मा नारायणाख्योऽसौ कल्पादौ भगवान् यथा ।<br>
ससर्ज सर्वभूतानि तदाचक्ष्व महामुने ॥१॥</p>
<p>श्रीपराशर उवाच<br>
प्रजाः ससर्ज भगवान् ब्रह्मा नारायणात्मकः ।<br>
प्रजापतिपतिर् देवो यथा तन् मे निशामय ॥२॥<br>
अतीतकल्पावसाने निशासुप्तोत्थितः प्रभुः ।<br>
सत्त्वोद्रिक्तस् तथा ब्रह्मा शून्यं लोकम् अवैक्षत ॥३॥<br>
नारायणः परोऽचिन्त्यः परेषाम् अपि स प्रभुः ।<br>
ब्रह्मस्वरूपी भगवान् अनादिः सर्वसम्भवः ॥४॥<br>
इमं चोदाहरन्त्यत्र श्लोकं नारायणं प्रति ।<br>
ब्रह्मस्वरूपिणं देवं जगतः प्रभवाप्ययम् ॥५॥<br>
आपो नारा इति प्रोक्ता आपो वै नरसूनवः ।<br>
अयनं तस्य ताः पूर्वं तेन नारायणः स्मृतः ॥६॥<br>
तोयान्तःस्थां महीं ज्ञात्वा जगत्य् एकार्णवीकृते ।<br>
अनुमानात् तदुद्धारं कर्तुकामः प्रजापतिः ॥७॥<br>
अकरोत् स्वतनूम् अन्यां कल्पादिषु यथा पुरा ।<br>
मत्स्यकूर्मादिकां तद्वद् वाराहं वपुरास्थितः ॥८॥<br>
वेदयज्ञमयं रूपम् अशेषजगतः स्थितौ ।<br>
स्थितः स्थिरात्मा सर्वात्मा परमात्मा प्रजापतिः ॥९॥<br>
जनलोकगतैः सिद्धैः सनकाद्यैर् अभिष्टुतः ।<br>
प्रविवेश तदा तोयम् आत्माधारो धराधरः ॥१०॥<br>
निरीक्ष्य तं तदा देवी पाटालतलम् आगतम् ।<br>
तुष्टाव प्रणता भूत्वा भक्तिनम्रा वसुन्धरा ॥११॥</p>
<p>पृथिव्य् उवाच<br>
नमस् ते पुण्डरीकाक्ष शङ्खचक्रगदाधर ।<br>
माम् उद्धरास्माद् अद्य त्वं त्वत्तोऽहं पूर्वम् उत्थिता ॥१२॥<br>
त्वयाहम् उद्धृता पूर्वं त्वन् मयाहं जनार्दन ।<br>
तथान्यानि च भूतानि गगनादीन्यशेषतः ॥१३॥<br>
नमस् ते परमात्मात्मन् पुरुषात्मन् नमोऽस्तु ते ।<br>
प्रधानव्यक्तभूताय कालभूताय ते नमः ॥१४॥<br>
त्वं कर्ता सर्वभूतानां त्वं पाता त्वं विनाशकृत् ।<br>
सर्गादिषु प्रभो ब्रह्मविष्णुरुद्रात्मरूपधृक् ॥१५॥<br>
सम्भक्ष्á सकलं जगत्य् एकार्णवीकृते ।<br>
शेषे त्वम् एव गोविन्द चिन्त्यमानो मनीषिभिः ॥१६॥<br>
भवतो यत् परं सत्त्वं तन् न जानन्ति कश्चन ।<br>
अवतारेषु यद् रूपं तद् अर्चन्ति दिवौकसः ॥१७॥<br>
त्वाम् आराध्य परं ब्रह्म याता मुक्तिं मुमुक्षवः ।<br>
वासुदेवम् अनाराध्य को मोक्षं समवाप्स्यति ॥१८॥<br>
यत् किञ्चित् मनसा ग्राह्यं यद् ग्राह्यं चक्षुरादिभिः ।<br>
बुद्ध्या च यत् परिच्छेद्यं तद् रूपम् अखिलं तव ॥१९॥<br>
त्वन्मयाहं त्वदाधारा त्वत्सृष्टा त्वत्समाश्रया ।<br>
माधवीम् इति लोकोऽयम् अभिधत्ते ततो हि माम् ॥२०॥<br>
जयाखिलज्ञानमय जय स्थूलमयाव्यय ।<br>
जयानन्त जयाव्यक्त जय व्यक्तमय प्रभो ॥२१॥<br>
परापरमात्मन् विश्वात्मन् जय यज्ञपतेऽनघ ।<br>
त्वं यज्ञस् त्वं वषट्कारस् त्वम् ओङ्कारस् त्वम् अग्नयः ॥२२॥<br>
त्वं वेदास् त्वं तदङ्गानि त्वं यज्ञपुरुषो हरे ।<br>
सूर्यादयो ग्रहास् तारा नक्षत्राण्यखिलं जगत् ॥२३॥<br>
मूर्तामूर्तम् अदृश्यं च दृश्यं च पुरुषोत्तम ।<br>
यच् चोक्तं यच् च नैवोक्तं मयात्र परमेश्वर ।<br>
तत् सर्वं त्वं नमस् तुभ्यं भूयो भूयो नमो नमः ॥२४॥</p>
<p>श्रीपराशर उवाच<br>
एवं संस्तूयमानस् तु पृथिव्या धरणीधरः ।<br>
सामस्वरध्वनिः श्रीमाञ् जगर्ज परिघर्घरम् ॥२५॥</p>
<p>ततः समुत्क्षिप्य धरां स्वदंष्ट्रया<br>
महावराहः स्फुटपद्मलोचनः ।<br>
रसातलाद् उत्पलपत्रसन्निभः<br>
समुत्थितो नील इवाचलो महान् ॥२६॥</p>
<p>उत्तिष्ठता तेन मुखानिलाहतं<br>
तत्सम्भवाम्भो जनलोकसंश्रयान् ।<br>
प्रक्षालयामास हि तान् महाद्युतीन्<br>
सनन्दनादीन् अपकल्मषान् मुनीन् ॥२७॥</p>
<p>प्रयान्ति तोयानि खुराग्रविक्षत<br>
रसातलेऽधः कृतशब्दसन्तति ।<br>
श्वासानिलास् ताः परितः प्रयान्ति<br>
सिद्धा जने ये नियता वसन्ति ॥२८॥</p>
<p>उत्तिष्ठतस् तस्य जलार्द्रकुक्षेर्<br>
महावराहस्य महीं विगृह्य ।<br>
विधुन्वतो वेदमयं शरीरं<br>
रोमान्तरस्था मुनयः स्तुवन्ति ॥२९॥</p>
<p>तं तुष्टुवुस् तोषपरीतचेतसो<br>
लोके जने ये निवसन्ति योगिनः ।<br>
सनन्दनाद्या ह्यतिनम्रकन्धरा<br>
धराधरं धीरतरोद्धतेक्षणम् ॥३०॥</p>
<p>जयेश्वराणां परमेश केशव<br>
प्रभो गदाशङ्खधरासिचक्रधृक् ।<br>
प्रसूतिनाशस्थितिहेतुर् ईश्वरस्<br>
त्वम् एव नान्यत् परमं च यत् पदम् ॥३१॥</p>
<p>पादेषु वेदास् तव यूपदंष्ट्र<br>
दन्तेषुयज्ञाश् चितयश् च वक्त्रे ।<br>
हुताशजिह्वोऽसि तनूरुहाणि<br>
दर्भाः प्रभो यज्ञपुमांस् त्वम् एव ॥३२॥</p>
<p>विलोचने रात्र्यहनी महात्मन्<br>
सर्वाश्रयं ब्रह्म परं शिरस् ते ।<br>
सूक्तान्यशेषाणि सटाकलापो<br>
घ्राणं समस्तानि हवींषि देव ॥३३॥</p>
<p>स्रुक्तुण्ड सामस्वरधीरनाद<br>
प्राग्वंशकायाखिलसत्रसन्धे ।<br>
पूर्तेष्टधर्मचरणारविन्दोऽसि देव<br>
सनातनात्मन् भगवन् प्रसीद ॥३४॥</p>
<p>पदक्रमाक्रान्तभुवं भवन्तम्<br>
आदिस्थितं चाक्षर विश्वमूर्ते ।<br>
विश्वस्य विद्मः परमेश्वरोऽसि<br>
प्रसीद नाथोऽसि परावरस्य ॥३५॥</p>
<p>दंष्ट्राग्रविन्यस्तम् अशेषम् एतद्<br>
भूमण्डलं नाथ विभाव्यते ते ।<br>
विगाहतः पद्मवनं विलग्नं<br>
सरोजिनीपत्रम् इवोढपङ्कम् ॥३६॥</p>
<p>द्यावापृथिव्योर् अतुलप्रभाव<br>
यदन्तरं तद् वपुषा तवैव ।<br>
व्याप्तं जगद् व्याप्तिसमर्थदीप्ते<br>
हिताय विश्वस्य विभो भव त्वम् ॥३७॥</p>
<p>परमार्थस् त्वम् एवैको नान्योऽस्ति जगतः पते ।<br>
तवैष महिमा येन व्याप्तम् एतच् चराचरम् ॥३८॥<br>
यद् एतद् दृश्यते मूर्तम् एतज्ज्ञानात्मनस् तव ।<br>
भ्रान्तिज्ञानेन पश्यन्ति जगद्रूपम् अयोगिनः ॥३९]।<br>
ज्ञानस्वरूपम् अखिलं जगद् एतद् अबुद्धयः ।<br>
अर्थस्वरूपं पश्यन्तो भ्राम्यन्ते मोहसम्प्लवे ॥४०॥<br>
ये तु ज्ञानविदः शुद्ध चेतसस् तेऽखिलं जगत् ।<br>
ज्ञानात्मकं प्रपश्यन्ति त्वद्रूपं परमेश्वर ॥४१॥<br>
प्रसीद सर्व सर्वात्मन् वासाय जगताम् इमाम् ।<br>
उद्धरोर्वीम् अमेयात्मन् छिन्नो देह्यब्जलोचन ॥४२॥<br>
सत्त्वोद्रिक्तोऽसि भगवन् गोविन्द पृथिवीम् इमाम् ।<br>
समुद्धर भवायेश शं नो देह्यब्जलोचन ॥४३॥<br>
सर्गप्रवृत्तिर् भवतो जगताम् उपकारिणी ।<br>
भवत्व् एषा नमस् तेऽस्तु शं नो देह्यब्जलोचन ॥४४॥</p>
<p>श्रीपराशर उवाच<br>
एवं संस्तूयमानस् तु परमात्मा महीधरः ।<br>
उज्जहार क्षितिं क्षिप्रं न्यस्तवांश् च महाम्भसि ॥४५॥<br>
तस्योपरि जलौघस्य महती नौर् इव स्थिता ।<br>
विततत्वात् तु देहस्य न मही याति सम्प्लवम् ॥४६॥<br>
ततः क्षितिं समां कृत्वा पृथिव्यां सोऽचिनोद् गिरीन् ।<br>
यथाविभागं भगवान् अनादिः परमेश्वरः ॥४७॥<br>
प्राक्सर्गदग्धान् अखिलान् पर्वतान् पृथिवीतले ।<br>
अमोघेन प्रब्रह्मा ससर्जामोघवाञ्छितः ॥४८॥<br>
भूविभागं ततः कृत्वा सप्तद्वीपान् यथातथम् ।<br>
भूराद्यांश् चतुरो लोकान् पूर्ववत् समकल्पयत् ॥४९॥<br>
ब्रह्मरूपधरो देवस् ततोऽसौ रजसा वृतः ।<br>
चकार सृष्टिं भगवांश् चतुर्वक्त्रधरो हरिः ॥५०॥<br>
निमित्तमात्रम् एवासौ सृष्टानां सर्गकर्मणि ।<br>
प्रधानकारणीभूता यतो वै सृज्यशक्तयः ॥५१॥<br>
निमित्तमात्रं मुक्त्वैवं नान्यत् किञ्चिद् अपेक्षते ।<br>
नीयते तपतां श्रेष्ठ स्वशक्त्या वस्तु वस्तुताम् ॥५२॥</p>
<p>इति श्रीविष्णुपुराणे प्रथमेंऽशे चतुर्थोऽध्यायः<br>
॥४॥</p>
<p>ओ)०(ओ</p>
<p>(१.५)<br>
अथ पञ्चमोऽध्यायः<br>
देवादीनां सृष्टिकथनं</p>
<p>श्रीमैत्रेय उवाच<br>
यथा ससर्ज देवोऽसौ देवर्षिपितृदानवान् ।<br>
मनुष्यतिर्यग्वृक्षादीन् भूव्योमसलिलौकसः ॥१॥<br>
यद् गुणं यत्स्वभावं च यद्रूपं च जगद् द्विज ।<br>
सर्गादौ सृष्टवान् ब्रह्मा तन् ममाचक्ष्व कृत्स्नशः ॥२॥</p>
<p>श्रीपराशर उवाच<br>
मैत्रेय कथयाम्य् एतच् छृणुष्व सुसमाहितः ।<br>
यथा ससर्ज देवोऽसौ देवादीन् अखिलान् विभुः ॥३॥<br>
सृष्टिं चिन्तयतस् तस्य कल्पादिषु यथा पुरा ।<br>
अबुद्धिपूर्वकः सर्गः प्रादुर्भूतस् तमोमयः ॥४॥<br>
तमो मोहो महामोहस् तामिस्रो ह्यन्धसञ्ज्ञितः ।<br>
अविद्या पञ्चपर्वैषा प्रादुर्भूता महात्मनः ॥५॥<br>
पञ्चधाऽवस्थितः सर्गो ध्यायतोऽप्रतिबोधवान् ।<br>
बहिर् अन्तोऽप्रकाशश् च संवृतात्मा नगात्मकः ॥६॥<br>
मुख्या नगा यतः प्रोक्ता मुख्यसर्गस् ततस् त्व् अयम् ॥७॥<br>
तं दृष्ट्वाऽसाधकं सर्गम् अन्यद् अपरं पुनः ॥८॥<br>
तस्याभिध्यायतः सर्गस् तिर्यक् स्रोताभ्यवर्तत ।<br>
यस्मात् तिर्यक् प्रवृत्तिः स तिर्यक् सोर्तास् ततः स्मृतः ॥९॥<br>
पश्वादयस् ते विख्यातास् तमःप्राया ह्यवेदिनः ।<br>
उत्पथग्राहिणश् चैव तेऽज्ञाने ज्ञानमानिनः ॥१०॥<br>
अहङ्कृता अहम्माना अष्टाविंशद्वधात्मकः ।<br>
अन्तःप्रकाशास् ते सर्वे आवृताश् च परस्परम् ॥११॥<br>
तम् अप्यसाधकं मत्वा ध्यायतोऽन्यस् ततोऽभवत् ।<br>
ऊर्ध्वस्रोतास् तृतीयस् तु सात्त्विकोर्ध्वम् अवर्तत ॥१२॥<br>
ते सुखप्रीतिबहुला बहिर् अन्तस् त्वनावृताः ।<br>
प्रकाशा बहिर् अन्तश् च ऊर्ध्वस्रोतोद्भवाः स्मृताः ॥१३॥<br>
तुष्टात्मनस् तृतीयस् तु देवसर्गस् तु स स्मृतः ।<br>
तस्मिन् सर्गेऽभवत् प्रीतिर् निष्पन्ने ब्रह्मणस् तदा ॥१४॥<br>
ततोऽन्यं स तदा दधौ साधकं सर्गम् उत्तमम् ।<br>
असाधकांस् तु तान् ज्ञात्वा मुख्यसर्गादिसम्भवात् ॥१५॥<br>
तथाभिध्यायतस् तस्य सत्याभिध्यायिनस् ततः ।<br>
प्रादुर्बभूव चाव्यक्ताद् अर्वाक् स्रोतास् तु साधकः ॥१६॥<br>
यस्माद् अर्वाग् व्यवर्तन्त ततोऽर्वाक् स्रोतसस् तु ते ।<br>
ते च प्रकाशबहुलास् तमोद्रिक्ता रजोऽधिकाः ॥१७॥<br>
तस्मात् ते दुःखबहुला भूयो भूयश् च कारिणः ।<br>
प्रकाशा बहिर् अन्तश् च मनुष्याः साधकास् तु ॥१८॥<br>
इत्य् एते कथिताः सर्गाः षड् अत्र मुनिसत्तम ।<br>
प्रथमो महतः सर्गो विज्ञेयो ब्रह्मणस् तु सः ॥१९॥<br>
तन्मात्राणां द्वितीयश् च भूतसर्गो हि स स्मृतः ।<br>
वैकारिकस् तृतीयस् तु सर्ग ऐन्द्रिक्यकः स्मृतः ॥२०॥<br>
इत्य् एष प्राकृतः सर्गः सम्भूतो बुद्धिपूर्वकः ।<br>
मुख्यसर्गश् चतुर्थस् तु मुख्या वै स्थावराः स्मृताः ॥२१॥<br>
तिर्यक्स्रोतास् तु यः प्रोल्तस् तैर्यग्योन्यः स उच्यते ।<br>
तदूर्ध्वस्रोतसां षष्ठो देवसर्गस् तु संस्मृतः ॥२२॥<br>
ततोऽर्वाक् स्रोतसां सर्गः सप्तमः स तु मानुषः ॥२३॥<br>
अष्टमोऽनुग्रहः सर्गः सात्त्विकस् तामसश् च सः ।<br>
पञ्चैते वैकृताः सर्गाः प्राकृतास् तु त्रयः स्मृताः ॥२४॥<br>
प्राकृतो वैकृतश् चैव कौमारो नवमः स्मृतः ।<br>
इत्य् एते वै समाख्याता नव सर्गाः प्रजापतेः ॥२५॥<br>
प्राकृता वैकृताश् चैव जगतो मूलहेतवः ।<br>
सृजतो जगदीशस्य किम् अन्यच् छ्रोतुम् इच्छसि ॥२६॥</p>
<p>श्रीमैत्रेय उवाच<br>
सङ्क्षेपात् कथितः सर्गो देवादीनां मुने त्वया ।<br>
विस्ताराच् छ्रोतुम् इच्छामि त्वत्तो मुनिवरोत्तम ॥२७॥</p>
<p>श्रीपराशर उवाच<br>
कर्मभिर् भाविताः पूर्वैः कुशलाकुशलैस् तु ताः ।<br>
ख्यात्या तया ह्यनिर्मुक्ताः संहारे ह्य् उपसंहृताः ॥२८॥<br>
स्थावरान्ताः सुराद्यास् तु प्रजा ब्रह्मंश् चतुर्विधाः ।<br>
ब्रह्मणः कुर्वतः सृष्टिं जज्ञिरे मानसास् तु ताः ॥२९॥<br>
ततो देवासुरपित्ṝन् मनुष्यांश् च चतुष्टयम् ।<br>
सिसृक्षुर् अम्भोआंस्य् एतानि स्वम् आत्मानम् अयूयुजत् ॥३०॥<br>
युक्तात्मनस् तमोमात्रा ह्य् उद्रिक्ताभूत् प्रजापतेः ।<br>
सिसृक्षोर् जघनात् पूर्वम् असुरा जज्ञिरे ततः ॥३१॥<br>
उत्ससर्ज ततस् तां तु तमोमात्रात्मिकां तनुम् ।<br>
सा तु त्यक्ता तनुस् तेन मैत्रेयाभूद् विभावरी ॥३२॥<br>
सिसृक्षुर् अन्यदेहस्थः प्रीतिम् आप ततः सुराः ।<br>
सत्त्वोद्रिक्ताः समुद्भूता मुखतो ब्रह्मणो द्विज ॥३३॥<br>
त्यक्ता सापि तनुस् तेन सत्त्वप्रायम् अभूद् दिनम् ।<br>
ततो हि बलिनो रात्राव् असुरा देवता दिवा ॥३४॥<br>
सत्त्वमात्रात्मिकाम् एव ततोऽन्यां जगृहे तनुम् ।<br>
पितृवन् मन्यमानस्य पितरस् तस्य जज्ञिरे ॥३५॥<br>
उत्ससर्ज ततस् तां तु पित्ṝन् सृष्ट्वापि स प्रभुः ।<br>
सा चोत्सृष्ट् ;अभवत् सन्ध्या दिननक्तान्तरस्थिता ॥३६॥<br>
रजोमात्रात्मिकाम् अन्यां जगृहे स तनुं ततः ।<br>
रजोमात्रोत्कटा जाता मनुष्या द्विजसत्तम ॥३७॥<br>
ताम् अप्य् आशु स तत्याज तनुं सद्यः प्रजापतिः ।<br>
ज्योत्स्ना समभवत् सापि प्राक् सन्ध्या याभिधीयते ॥३८॥<br>
ज्योत्स्नागमे तु बलिनो मनुष्याः पितरस् तथा ।<br>
मैत्रेय सन्ध्यासमये तस्माद् एते भवन्ति वै ॥३९॥<br>
ज्योत्स्ना रात्र्यहनी सन्ध्या चत्वार्य् एतानि वै प्रभोः ।<br>
ब्रह्मणस् तु शरीराणि त्रिगुणोपाश्रयाणि तु ॥४०॥<br>
रजोमात्रात्मिकाम् एव ततोऽन्यां जगृहे तनुम् ।<br>
ततः क्षुद् ब्रह्मणो जाता जज्ञे कामस् तया ततः ॥४१॥<br>
क्षुत्क्षामानन्धकारेऽथ सोऽसृजद् भगवांस् ततः ।<br>
विरूपाः श्मश्रुला जातास् तेऽभ्यधावंस् ततः प्रभुम् ॥४२॥<br>
मैवं भो रक्ष्यताम् एष यैर् उक्तं राक्षसास् तु ते ।<br>
ऊचुः खादाम इत्यन्ये ये ते यक्षास् तु जक्षणात् ॥४३॥<br>
अप्रियेण तु तान् दृष्ट्वा केशाः शीर्यन्त वेधसः ।<br>
हीनाश् च शिरसो भूयः समारोहन्त तच्छिरः ॥४४॥<br>
सर्पात् तेऽभवन् सर्पा हीनत्वाद् अहयः स्मृताः ।<br>
ततः क्रुद्धो जगत्स्रष्टा क्रोधात्मनो विनिर्ममे ।<br>
वर्णेन कपिशेनोग्रभूतास् ते पिशिताशनाः ॥४५॥<br>
गायतोऽङ्गात् समुत्पन्ना गन्धर्वास् तस्य तत्क्षणात् ।<br>
पिबन्तो जज्ञिरे वाचं गन्धर्वास् तेन ते द्विज ॥४६॥<br>
एतानि सृष्ट्वा भगवान् ब्रह्मा तच्छक्तिचोदितः ।<br>
ततः स्वच्छन्दतोऽन्यानि वयांसि वयसोऽसृजत् ॥४७॥<br>
अवयो वक्षसश् चक्रे मुखतोऽजाः स सृष्टवान् ।<br>
सृष्टवान् उदराद् गाश् च पार्श्वाभ्याम् च प्रजापतिः ॥४८॥<br>
पद्भ्यां चाश्वान् समातङ्गान् रासभान् गवयान् मृगान् ।<br>
उष्ट्रान् अश्वतरांश् चैव न्यङ्कून् अन्याश् च जातयः ॥४९॥<br>
ओषध्यः फलमूलिन्यो रोमभ्यस् तस्य जज्ञिरे ।<br>
त्रेतायुगमुखे कल्पस्यादौ द्विजोत्तम ।<br>
सृष्ट्वा पश्वोषधीः सम्यग् युयोज स तदाध्वरे ॥५०॥<br>
गौरजः पुरुषो मेषश् चाश्वाश्वतरगर्दभाः ।<br>
एतान् ग्राम्यान् पशून् आहुर् आरण्यांश् च निबोध मे ॥५१॥<br>
श्वापदा द्विखुरा हस्ती वानराः पक्षिपञ्चमाः ।<br>
औदकाः पशवः षष्ठाः सप्तमास् तु सरीसृपाः ॥५२॥<br>
गायत्रं च ऋचश् चैव त्रिवृत् सोमं रथन्तरम् ।<br>
अग्निष्टोमं च यज्ञानां निर्ममे प्रथमान् मुखात् ॥५३॥<br>
यजूंषि त्रैष्टुभं छन्दः स्तोमं पञ्चदशं तथा ।<br>
बृहत्साम तथोक्थं च दक्षिणाद् असृजन् मुखात् ॥५४॥<br>
सामानि जगतीच्छन्दः स्तोमं सप्तदशं तथा ।<br>
वैरूपम् अतिरात्रं च पश्चिमाद् असृजन् मुखात् ॥५५॥<br>
एकविञ्चम् अथर्वाणाम् आप्तोर् यामाणम् एव च ।<br>
अनुष्टुभं च वैराजम् उत्तराद् असृजन् मुखात् ॥५६॥<br>
उच्चावचानि भूतानि गात्रेभ्यस् तस्य जज्ञिरे ।<br>
देवासुरपित्ṝन् सृष्ट्वा मनुष्यांश् च प्रजापतिः ॥५७॥<br>
ततः पुनः ससर्जादौ साङ्कल्पस्य पितामहः ।<br>
यक्षान् पिशाचान् गन्धर्वान् तथैवाप्सरसां गणान् ॥५८॥<br>
नरकिन्नररक्षांसि वयःपशुमृगोरगान् ।<br>
अव्ययं च व्ययं चैव यद् इदं स्थाणुजङ्गमम् ॥५९॥<br>
तत् ससर्ज तदा ब्रह्मा भगवान् आदिकृत् प्रभुः ।<br>
तेषां ये यानि कर्माणि प्राक् सृष्ट्यां प्रतिपेदिरे ॥६०॥<br>
हिंस्राहिंस्रे मृदुक्रूरे धर्माधर्माव् ऋतानृते ।<br>
तद्भाविताः प्रपद्यन्ते तस्मात् तत् तस्य रोचते ॥६१॥<br>
इन्द्रियथार्थएषु भूतेषु शरीरेषु च स प्रभुः ।<br>
नानात्वं विनियोगं च धातैवं व्यसृजत् स्वयम् ॥६२॥<br>
नाम रूपं च भूतानां कृत्यानां च प्रपञ्चनम् ।<br>
वेदशब्देभ्य एवादौ देवादीनां चकार सः ॥६३॥<br>
ऋषीणां नामधेयानि यथा वेदश्रुतानि वै ।<br>
तथा विनियोगयोग्यानि ह्यन्येषाम् अपि सोऽकरोत् ॥६४॥<br>
यथ र्तुष्व् ऋतुलिङ्गानि नानारूपाणि पर्यये ।<br>
दृश्यन्ते तानि तान्य् एव तत्र भावा युगादिषु ॥६५॥<br>
करोत्य् एवंविधां सृष्टिं कल्पादौ स पुनः पुनः ।<br>
सिसृक्षाशक्तियुक्तोऽसौ सृज्यशक्तिप्रचोदितः ॥६६॥</p>
<p>इति श्रीविष्णुपुराणे प्रथमेंऽशे पञ्चमोऽध्यायः<br>
॥५॥</p>
<p>ओ)०(ओ</p>
<p>(१.६)<br>
अथ षष्ठोऽध्यायः<br>
चातुर्वर्ण्यसृष्टिः, चातुर्वर्णस्थाननिरूपणं च</p>
<p>श्रीमैत्रेय उवाच<br>
अर्वाक् स्रोतास् तु कथितो भवता यस् तु मानुषः ।<br>
ब्रह्मन् विस्तरतो ब्रूहि ब्रह्मा तम् असृजद् यथा ॥१॥<br>
यथा च वर्णान् असृजद् यद् गुणांश् च प्रजापतिः ।<br>
यच् च तेषां स्मृतं कर्म विप्रादीनां तद् उच्यताम् ॥२॥</p>
<p>श्रीपराशर उवाच<br>
सत्याभिध्यायिनः पूर्वं सिसृक्षोर् ब्रह्मणो जगत् ।<br>
अजायन्त द्विजश्रेष्ठ सत्त्वोद्रिक्ता मुखात् प्रजाः ॥३॥<br>
वक्षसो रजसोद्रिक्तास् तथा वै ब्रह्मणोऽभवन् ।<br>
रजसा तमसा चैव समुद्रिक्तास् तथोरुतः ॥४॥<br>
पद्भ्याम् अन्याः प्रजा ब्रह्मा ससर्ज द्विजसत्तम ।<br>
पादोरुवक्षःस्थलतो मुखतश् च समुद्गताः ॥५॥<br>
ब्राह्मणाः क्षत्रिया वैश्याः शुद्राश् च द्विजसत्तम ।<br>
पादोरुवक्षःस्थलतो मुखतश् च समुद्गताः ॥६॥<br>
यज्ञनिष्पत्तये सर्वम् एतद् ब्रह्मा चकार वै ।<br>
चातुर्वर्ण्यं महाभाग यज्ञसाधनम् उत्तमम् ॥७॥<br>
यज्ञैर् आप्यायिता देवा वृष्ट्युत्सर्गेण वै प्रजाः ।<br>
आप्याययन्ते धर्मज्ञ यज्ञाः कल्याणहेतवः ॥८॥<br>
निष्पाद्यन्ते नरैस् तैस् तु स्वधर्माभिरतैः सदा ।<br>
विशुद्धाचरणोपेतैः सद्भिः सन्मार्गगामिभिः ॥९॥<br>
स्वर्गापवर्गौ मानुष्यात् प्राप्नुवन्ति नरा मुने ।<br>
यच् चाभिरुचितं स्थानं तद्यान्ति मनुजा द्विज ॥१०॥<br>
प्रजास् ता ब्रह्मणा सृष्टाश् चातुर्वर्ण्यव्यवस्थिताः ।<br>
सम्यक्श्रद्धासमाचारप्रवणा मुनिसत्तम ॥११॥<br>
यथेच्छावासनिरता सर्वबाधाविवर्जिताः ।<br>
शुद्धान्तःकरणाः शुद्धाः कर्मानुष्ठाननिर्मलाः ॥१२॥<br>
शुद्धे च तासां मनसि शुद्धेऽन्तःसंस्थिते हरौ ।<br>
शुद्धज्ञानं प्रपश्यन्ति विष्ण्वाख्यं येन तत्पदम् ॥१३॥<br>
ततः कालात्मको योऽसौ स चांशः कथितो हरेः ।<br>
स पातयत्यघं घोरम् अल्पम् अल्पाल्पसारवत् ॥१४॥<br>
अधर्मबीजम् उद्भूतं तमोलोभसमुद्भवम् ।<br>
प्रजासु तासु मैत्रेय रागादिकम् असाधकम् ॥१५॥<br>
ततः सा सहजा सिद्धिस् तासां नातीव जायते ।<br>
रसोल्लासादयश् चान्या सिद्धयोऽष्टौ भवन्ति याः ॥१६॥<br>
तासु क्षीणास्व् अशेषासु वर्धमाने च पातके ।<br>
द्वन्द्वाभिभवदुःखार्तास् ता भवन्ति ततः प्रजाः ॥१७॥<br>
ततो दुर्गाणि ताश् चक्रुर् धान्वं पार्वतम् औदकम् ।<br>
कृत्रिमं च तथा दुर्गं पुरखर्वटकादिकम् ॥१८॥<br>
गृहाणि च यथान्यायं तेषु चक्रुः पुरादिषु ।<br>
शीतातपादिबाधानां प्रशमाय महामते ॥१९॥<br>
प्रतीकारम् इमं कृत्वा शीतादेस् ताः प्रजाः पुनः ।<br>
वार्तोपायं ततश् चक्रुर् हस्तसिद्धिं च कर्मजाम् ॥२०॥<br>
व्रीहयश् च यवाश् चैव गोधूमाश् चाणवस् तिलाः ।<br>
प्रियङ्गवो ह्य् उदाराश् च कोरदूषाः सतीनकाः ॥२१॥<br>
माषा मुद्गा मसूराश् च निष्पावाः सकुलत्थकाः ।<br>
आढक्य च् चणकाश् चैव शणाः सप्तदश स्मृताः ॥२२॥<br>
इत्य् एता ओषधीनां तु ग्राम्यानां जातयो मुने ।<br>
ओषध्यो यज्ञियाश् चैव ग्राम्यारण्याश् चतुर्दश ॥२३॥<br>
व्रीहयः सयवा माषा गोधूमाश् चाणवस् तिलाः ।<br>
प्रियङ्गुसप्तमा ह्य् एते अष्टमास् तु कुलत्थकाः ॥२४॥<br>
श्यामाकास् त्व् अथ नीवारा जर्तिला सगवेधुकाः ।<br>
तथा वेणुयवाः प्रोक्तास् तथा मर्कटका मुने ॥२५॥<br>
ग्राम्यारण्याः स्मृता ह्य् एता ओषध्यस् तु चतुर्दश ।<br>
यज्ञनिष्पत्तये यज्ञस् तथासां हेतुर् उत्तमः ॥२६॥<br>
एताश् च सह यज्ञेन प्रजानां कारणं परम् ।<br>
परावरविदः प्राज्ञास् ततो यज्ञान् वितन्वते ॥२७॥<br>
अहन्यहन्यनुष्ठानं यज्ञानां मुनिसत्तम ।<br>
उपकारकरं पुंसां क्रियमाणाघशान्तिदम् ॥२८॥<br>
येषां तु कालसृष्टोऽसौ पापबिन्दुर् महामुने ।<br>
चेतःसु ववृधे चक्रुस् ते न यज्ञेषु मानसम् ॥२९॥<br>
वेदवादांस् तथा वेदान् यज्ञकर्मादिकं च यत् ।<br>
तत् सर्वं निन्दयामासुर् यज्ञव्यासेधकारिणः ॥३०॥<br>
प्रवृत्तिमार्गव्युच्छित्तिकारिणो वेदनिन्दकाः ।<br>
दुरात्मानो दुराचारा बभूवुः कुटिलाशयाः ॥३१॥<br>
संसिद्धायां तु वार्तायां प्रजाः सृष्ट्वा प्रजापतिः ।<br>
मर्यादां स्थापयामास यथास्थानं यथागुणम् ॥३२॥<br>
वर्णानाम् आश्रमाणां च धर्मान् धर्मभृतां वर ।<br>
लोकांश् च सर्ववर्णानां सम्यग् धर्मानुपालिनाम् ॥३३॥<br>
प्राजापत्यं ब्राह्मणानां स्मृतं स्थानं क्रियावताम् ।<br>
स्थानम् ऐन्द्रं क्षत्रियाणां सङ्ग्रामेष्व् अनिवर्तिनाम् ॥३४॥<br>
वैश्यानां मारुतं स्थानं स्वधर्मम् अनुवर्तिनाम् ।<br>
गान्धर्वं शूद्रजातीनां परिचर्यानुवर्तिनाम् ॥३५॥<br>
अष्टाशीतिसहस्राणि मुनीनाम् ऊर्ध्वरेतसाम् ।<br>
स्मृतं तेषां तु यत् स्थानं तद् एव गुरुवासिनाम् ॥३६॥<br>
सप्तर्षीणां तु यत् स्थानं स्मृतं तद् वै वनौकसाम् ।<br>
प्राजापत्यं गृहस्थानां न्यासिनां ब्रह्मसञ्ज्ञितम् ॥३७॥<br>
योगिनाम् अमृतं स्थानं स्वात्मसन्तोषकारिणाम् ॥३८॥<br>
एकान्तिनः सदा ब्रह्मध्यायिनो योगिनश् च ये ।<br>
तेषां तु परमं स्थानं यत् तत् पश्यन्ति सूरयः ॥३९॥<br>
गत्वा गत्वा निवर्तन्ते चन्द्रसूर्यादयो ग्रहाः ।<br>
अद्यापि न निवर्तन्ते द्वादशाक्षरचिन्तकाः ॥४०॥<br>
तामिस्रम् अन्धतामिस्रं महारौरवरौरवौ ।<br>
असिपत्रवनं घोरं कालसूत्रम् अवीचिकम् ॥४१॥<br>
विनिन्दकानां वेदस्य यज्ञव्याघातकारिणाम् ।<br>
स्थानम् एतत् समाख्यातं स्वधर्मत्यागिनश् च ये ॥४२॥</p>
<p>इति श्रीविष्णुपुराणे प्रथमेंऽशे षष्ठोऽध्यायः<br>
॥६॥</p>
<p>ओ)०(ओ</p>
<p>(१.७)<br>
अथ सप्तमोऽध्यायः<br>
मानसप्रजासृष्टिः, रुद्रादीनां सृष्टिः, चतुर्विधप्रलयवर्णनं च</p>
<p>श्रीपराशर उवाच<br>
ततोऽभिध्यायतस् तस्य जज्ञिरे मानसाः प्रजाः ।<br>
तच्छरीरसमुत्पन्नैः कार्यैस् तैः करणैः सह ।<br>
क्षेत्रज्ञाः समवर्तन्त गात्रेभ्यस् तस्य धीमतः ॥१॥<br>
ते सर्वे समवर्तन्त ये मया प्राग् उदाहृताः ।<br>
देवाद्याः स्थावरान्ताश् च त्रैगुण्यविषये स्थिताः ॥२॥<br>
एति भावःभावानि सृष्टानि चराणि स्थावराणि च ॥३॥<br>
यदास्य ताः प्रजाः सर्वा न व्यवर्धन्त धीमतः ।<br>
अथान्यान् मानसान् पुत्रान् सदृशान् आत्मनोऽसृजत् ॥४॥<br>
भृगुं पुलस्त्यं पुलहं क्रतुम् अङ्गिरसं तथा ।<br>
मरीचिं दक्षम् अत्रिं च वसिष्ठं चैव मानसान् ॥५॥<br>
नव ब्रह्माण इत्य् एते पुराणे निश्चयं गताः ॥६॥<br>
ख्यातिं भूतिं च सम्भूतिं क्षमां प्रीतिं तथैव च ।<br>
सन्नतिं च तथैवोर्जाम् अनसूयां तथैव च ॥७॥<br>
प्रसूतिं च ततः सृष्ट्वा ददौ तेषां महात्मनाम् ।<br>
पत्न्यो भवध्वम् इत्य् उक्त्वा तेषाम् एव तु दत्तवान् ॥८॥<br>
सनन्दनादयो ये च पूर्वसृष्टासु वेधसा ।<br>
न ते लोकेष्व् असज्जन्त निरपेक्षाः प्रजासु ते ॥९॥<br>
सर्वे तेऽभ्यागतज्ञाना वीतरागा विमत्सराः ।<br>
तेष्व् एवं निरपेक्षेषु लोकसृष्टौ महात्मनः ॥१०॥<br>
ब्रह्मणोऽभून् महान् क्रोधस् त्रैलोक्यदहनक्षमः ।<br>
तस्य कोर्धात् समुद्भूतज्वालामालातिदीपितम् ।<br>
ब्रह्मणोऽभूत् तदा सर्वं त्रैलोक्यम् अखिलं मुने ॥११॥<br>
भ्रकुटीकुटिलात् तस्य ललाटात् क्रोधदीपितात् ।<br>
समुत्पन्नस् तदा रुद्रो मध्याह्नार्कसमप्रभः ॥१२॥<br>
अर्धनारीनरवपुः प्रचण्डोऽतिशरीरवान् ।<br>
विभजात्मानम् इत्य् उक्त्वा तं ब्रह्मान्तर्दधे ततः ॥१३॥<br>
तथोक्तोऽसौ द्विधा स्त्रीत्वं पुरुषत्वं तथाकरोत् ।<br>
विभेदपुरुषत्वं च दशधा चैकधा पुनः ॥१४॥<br>
सौम्यासौम्यैस् तदा शान्ताशान्तैः स्त्रीत्वं च स प्रभुः ।<br>
विभेद बहुधा देवः स्वरूपैर् असितैः सितैः ॥१५॥<br>
ततो ब्रह्मात्मसम्भूतं पूर्वं स्वायम्भुवं प्रभुः ।<br>
आत्मानम् एव कृतवान् प्रजापाल्ये मनुं द्विज ॥१६॥<br>
शतरूपां च तां नारीं तपोनिर्धूतकल्मषाम् ।<br>
स्वायम्भुवो मनुर् देवः पत्नीत्वे जगृहे प्रभुः ॥१७॥<br>
तस्मात् तु पुरुषाद् देवी शतरूपा व्यजायत ।<br>
प्रियवर्तोत्तानपादौ प्रसूत्याकूतिसञ्ज्ञितम् ॥१८॥<br>
कन्याद्वयं च धर्मज्ञ रूपौदार्यगुणान्वितम् ।<br>
ददौ प्रसूतिं दक्षाय आकूतिं रुचये पुरा ॥१९॥<br>
प्रजापतिः स जग्राह तयोर् जज्ञे सदक्षिणः ।<br>
पुत्रो यज्ञो महाभाग दम्पत्योर् मिथुनं ततः ॥२०॥<br>
यज्ञस्य दक्षिणायां तु पुत्रा द्वादश जज्ञिरे ।<br>
यामा इति समाख्याता देवाः स्वायम्भुवे मनौ ॥२१॥<br>
प्रसूत्यां च तथा दक्षश् चतस्रो विंशतिस् तथा ।<br>
ससर्ज कन्यास् तासां च सम्यङ् नामानि मे शृणु ॥२२॥<br>
श्रद्धा लक्ष्मीर् धृतिस् तुष्टिर् मेधा पुष्टिस् तथा क्रिया ।<br>
बुद्धिर् लज्जा वपुः शान्तिः सिद्धिः कीर्तिस् त्रयोदशी ॥२३॥<br>
पत्न्यर्थं प्रतिजग्राह धर्मो दाक्षायिणीः प्रभुः ।<br>
ताभ्यः शिष्टा यवीयस्य एकादश सुलोचनाः ॥२४॥<br>
ख्यातिः सत्यथ सम्भूतिः स्मृतिः प्रीतिः क्षमा तथा ।<br>
सन्ततिश् चानसूया च ऊर्जा स्वाहा स्वधा तथा ॥२५॥<br>
भृगुर् भवो मरीचिश् च तथा चैवाङ्गिरा मुनिः ।<br>
पुलस्त्यः पुलहश् चैव क्रतुश् च र्षिवरस् तथा ॥२६॥<br>
अत्रिर् वसिष्ठो वह्निश् च पितरश् च यथाक्रमम् ।<br>
ख्यात्याद्या जगृहुः कन्या मुनयो मुनिसत्तम ॥२७॥<br>
श्रद्धा कामं चला दर्पं नियमं धृतिर् आत्मजम् ।<br>
सन्तोषं च तथा तुष्टिर् लोभं पुष्टिर् असूयत ॥२८॥<br>
मेधा श्रुतं क्रिया दण्डं नयं विनयम् एव च ॥२९॥<br>
बोधं बुद्धिस् तथा लज्जा विनयं वपुर् आत्मजम् ।<br>
व्यवसायं प्रजज्ञे वै क्षेमं शान्तिर् असूयत ॥३०॥<br>
सुखं सिद्धिर् यशः कीर्तिर् इत्य् एते धर्मसूनवः ।<br>
कामाद् रतिः सुतं हर्षं धर्मपौत्रम् असूयत ॥३१॥<br>
हिंसा भार्या त्व् अधर्मस्य ततो जज्ञे तथानृतम् ।<br>
कन्या च निकृतिस् ताभ्याम् भयं नरकम् एव च ॥३२॥<br>
माया च वेदना चैव मिथुनं त्व् इदम् एतयोः ।<br>
तयोर् जज्ञेऽथ वै माया मृत्युं भूतापहारिणम् ॥३३॥<br>
वेदना स्वसुतं चापि दुःखं जज्ञेऽथ रौरवात् ।<br>
मृत्योर् व्याधिजराशोकतृष्णाक्रोधाश् च जज्ञिरे ॥३४॥<br>
दुःखोत्तराः स्मृता ह्य् एते सर्वे चाधर्मलक्षणाः ।<br>
नैषां पुत्रोऽस्ति वै भार्या ते सर्वे ह्य् ऊर्ध्वरेतसः ॥३५॥<br>
रौद्राण्य् एतानि रूपाणि विष्णोर् मुनिवरात्मज ।<br>
नित्यप्रलयहेतुत्वं जगतोऽस्य प्रयान्ति वै ॥३६॥<br>
दक्षो मरीचिर् अत्रिश् च भृग्वाद्याश् च प्रजेश्वराः ।<br>
जगत्यत्र महाभाग नित्यसर्गस्य हेतवः ॥३७॥<br>
मनवो मनुपुत्राश् च भूपा वीर्यधराश् च ये ।<br>
सन्मार्गनिरताः शूरास् ते सर्वे स्थितिकारिणः ॥३८॥</p>
<p>श्रीमैत्रेय उवाच<br>
येन नित्या स्थितिर् ब्रह्मन् नित्यसर्गस् तथेरितः ।<br>
नित्याभावश् च तेषां वै स्वरूपं मम कथ्यताम् ॥३९॥</p>
<p>श्रीपराशर उवाच<br>
सर्गस्थितिविनाशांश् चैव भगवान् मधुसूदनः ।<br>
तैस् तै रूपैर् अचिन्त्यात्मा करोत्यव्याहतो विभुः ॥४०॥<br>
नैमित्तिकः प्राकृतिकस् तथैवात्यन्तिको द्विज ।<br>
नित्यश् च सर्वभूतानां प्रलयोऽयं चतुर्विधः ॥४१॥<br>
ब्राह्मो नैमित्तिकस् तत्र शेतेऽयं जगतीपतिः ।<br>
प्रयाति प्राकृते चैव ब्रह्माण्डं प्रकृतौ लयम् ॥४२॥<br>
ज्ञानाद् आत्यन्तिकः प्रोक्तो योगिनः परमात्मनि ।<br>
नित्यः सदैव भूतानां यो विनाशो दिवानिशम् ॥४३॥<br>
प्रसूतिः प्रकृतेर् या तु सा सृष्टिः प्राकृता स्मृता ।<br>
दैनन्दिनी तथा प्रोक्ता यान्तरप्रलयाद् अनु ॥४४॥<br>
भूतान्यनुदिनं यत्र जायन्ते मुनिसत्तम ।<br>
नित्यसर्गो हि स प्रोक्तः पुराणार्थविचक्षणैः ॥४५॥<br>
एवं सर्वशरीरेषु भगवान् भूतभावनः ।<br>
संस्थितः कुरुते विष्णुर् उत्पत्तिस्थितिसंयमान् ॥४६॥<br>
सृष्टिस्थितिविनाशानां शक्तयः सर्वदेहिषु ।<br>
वैष्णव्यः परिवर्तन्ते मैत्रेयाहर्निशं समाः ॥४७॥<br>
गुणत्रयमयं ह्य् एतद् ब्रह्मन् शक्तित्रयं महत् ।<br>
योऽतियाति स यात्य् एव परं नावर्तते पुनः ॥४८॥</p>
<p>इति श्रीविष्णुपुराणे प्रथमेंऽशे सप्तमोऽध्यायः<br>
॥७॥</p>
<p>ओ)०(ओ</p>
<p>(१.८)<br>
अथाष्टमोऽध्यायः<br>
लक्ष्म्युत्पत्तिकथनं</p>
<p>पराशर उवाच<br>
कथितस् तामसः सर्गो ब्रह्मणस् ते महामुने ।<br>
रुद्रसर्गं प्रवक्ष्यामि तन् मे निगदतः शृणु ॥१॥</p>
<p>दक्षजामातुर् धर्मस्य वंशोक्तौ तत्प्रतियोगितया बुद्धिस्थस्याधर्मस्य नित्यप्रलयहेतुं तामसं वंशम् उक्त्वा, इदानीं तदनुवादपूर्वकं प्रस्तुतं दक्षकन्याद्वयम् अनुवर्तयितुम् तत्कन्यापरिणेतुर् नीललोहितरुद्रस्य सर्गम् आहकथित इति । यद्यप् ख्यातिः सत्यथ सम्भूतिः इत्य् उपदेशक्रमेण ख्यातेर् अन्वयः । प्रथमं वक्तुं युक्तः, तथापि तत्कथा अतिविततत्वाद् अनन्तरं वक्ष्यते । यद् वा, पूर्वोक्तात् तामसाद् रुद्रसर्गाद् अन्योऽयं कुमारसर्गान्तर्भूतः सात्त्विको रुद्रसर्गः । तम् इमं शृणुष्व इति सम्बन्धः ॥१॥</p>
<p>कल्पादाव् आत्मनस् तुल्यं सुतं प्रध्यायतस् ततः ।<br>
प्रादुरासीत् प्रभोर् अङ्के कुमारो नीललोहितः ॥२॥</p>
<p>रुदन् द्रवंश् च प्रादुरासीद् इति रुद्रनामनिरुक्तिः ।</p>
<p>एवम् उक्तास् तु रुरुदुर् द्रुद्रुवुश् च समन्ततः ।<br>
रोदनाद् द्रवणाच् चैव रुद्रा नाम्नेति विश्रुताः ॥ इति वायूक्तेः ॥२॥</p>
<p>रुदन् वै सुस्वरं सोऽथ द्रवंश् च द्विजसत्तम ।<br>
किं रोदिषीत तं ब्रह्मा रुदन्तं प्रत्युवाच ह ॥३॥<br>
नाम देहीति तं सोऽथ प्रत्युवाच प्रजापतिम् ।<br>
रुद्रस् त्वं देव नाम्नासि मा रोदीर् धैर्यम् आवह ॥४॥</p>
<p>हे देव ! त्वं रुद्रोऽसि रोदनाद् द्रवणाच् चेत्यर्थः ॥४॥</p>
<p>एवम् उक्तः पुनः सोऽथ सप्तकृत्वो रुरोद वै ।<br>
ततोऽन्यानि ददौ तस्मै सप्त नामानि वै प्रभुः ।<br>
स्थानानि चैषाम् अष्टानां पत्नीः पुत्रांस् च वै प्रभुः ॥५॥</p>
<p>परमेश्वरस्यापि सतो रोदनादि शिशुत्वनाट्यं लोकसङ्ग्रहाय पितृपारतन्त्र्यद्योतनार्थम् । अत एव आश्चर्यत्वाद् रोदनादेर् नामनिरुक्तहेतुत्वाद् रोदनादिनामोपाधिभेदाद् अष्टानाम् इत्य् उच्यते ॥५॥</p>
<p>भवं सर्वं महेशानं तथा पशुपतिं द्विज ।<br>
भीमम् उग्रं महादेवम् उवाच स पितामहः ॥६॥</p>
<p>अन्यानि सप्त नामानि ददाव् इत्य् उक्तम् । तान्य् एवाहभवम् इति । तं भवादिनामानम् उवाचतस्य भवादिनामानि कृतवान् इत्यर्थः ॥६॥</p>
<p>चक्रे नामान्यथैतानि स्थानान्य् एषां चकार सः ।<br>
सूर्यो जलं मही वह्निर् वायुर् आकाशम् एव च ।<br>
दीक्षितो ब्राह्मणः सोम इत्य् एतास् तनवः क्रमात् ॥७॥<br>
सुवर्चला तथवोमा सुकेशी चापरा शिवा ।<br>
स्वाहा दिशस् तथा दीक्षा रोहिणी च यथाक्रमम् ॥८॥</p>
<p>तद् एवाहचक्रे नामानि । रुद्रभवादीनां सूर्यादीनि अष्ट स्थानानि । तान्य् एव अभिव्यक्तिस्थानत्वात् तनवो मूर्तय उच्यन्ते । दीक्षितो ब्राह्मण इति सधर्मानुष्ठातरि क्षेत्रज्ञे परमात्माभिव्यकेस् तन्मूर्तित्वम् ।</p>
<p>आत्मा तस्याष्टमी मूर्तिः शिवस्य परमात्मः ।<br>
व्याईकेतरमूर्तीनां विश्वं तस्माच् छिवात्मकम् ॥<br>
स्थाएष्व् एतेषु ये रुद्रं ध्यायन्ति प्रणमन्ति च ।<br>
तेषाम् अष्टतनुर् देवो ददाति परमं पदम् ॥ इति वायूक्तेः ।</p>
<p>सूर्यो जलं मही वायुर् वह्निर् इति क्रमो द्रष्टव्यः । तथा सति सुवर्चलादीनां पत्नीनां यथाक्रमम् सम्बन्धः । वायोः शिवा पत्नी । वह्नेः स्वाहेति सिध्यति । वक्ष्यमाणेऽपि पुत्रक्रमे वह्नेः स्कन्दः पुत्र इति उपपत्स्यते, अतो वह्निर् वायुर् इति पाठक्रमो न विवक्षितः ॥७८॥</p>
<p>सूर्यादीनां नरश्रेष्ठ रुद्राद्यैर् नामभिः सह ।<br>
पत्न्यः स्मृता महाभाग तदपत्यानि मे शृणु ।<br>
येषां सूतिप्रसूतैर् वा इदम् आपूरितं जगत् ॥९॥</p>
<p>सूतिप्रसूतैर्ः पुत्रैः पौत्रादिभिश् च ॥९॥</p>
<p>शनैश्चरस् तथा शुक्रो लोहिताङ्गो मनोजवः ।<br>
स्कन्दः खर्गोऽथ सन्तानो बुधश् चानुक्रमात् सुताः ॥१०॥<br>
एवम्प्रकारो रुद्रोऽसौ सतीं भार्याम् अविन्दत ।<br>
दक्षकोपाच् च तत्याज सा सती स्वं कलेवरम् ॥११॥</p>
<p>उक्तस्य रुद्रसर्गस्य प्रस्तुतोपयोगम् आहएवम्प्रकार इति । सतीं नाम दक्षस्य कन्याम्, दक्षकोपात् पित्रा दक्षेण स्वयज्ञे रुद्रवर्जनोद्भूतात् । अतस् तस्याः सन्ततिर् नाभूद् इति भावः ॥११॥</p>
<p>हिमवद् दुहिता साभून् मेनायां द्विजसत्तम ।<br>
उपयेमे पुनश् चोमाम् अनन्यां भगवान् भवः ॥१२॥</p>
<p>अनन्यां भवैकनिष्ठाम् ॥१२॥</p>
<p>देवौ धातृविधातारौ भृगोः ख्यातिर् असूयत ।<br>
श्रियं च देवदेवस्य पत्नी नारायणस्य या ॥१३॥</p>
<p>श्रीः नारायणस्य पत्नी या तां श्रियं चासूयत ॥१३॥</p>
<p>मैत्रेय उवाच<br>
क्षीराब्धौ श्रीः समुत्पन्ना श्रूयतेऽमृतमन्थने ।<br>
भृगोः ख्यात्यां समुत्पन्नेत्य् एतद् आह कथं भवान् ॥१४॥</p>
<p>प्रश्नः स्पष्टार्थः ॥१४॥</p>
<p>पराशर उवाच<br>
नित्यैव सा जगन्माता विष्णोः श्रीर् अनपायिनी ।<br>
यथा सर्वगतो विष्णुस् तथैवेयं द्विजोत्तम ॥१५॥</p>
<p>उत्तरस्यायं भावःतस्या उत्पत्तिमत्त्वे भवेद् अयं विरोधः । नित्याया एव सर्वगतायाः सर्वात्मिकायाश् च विष्णुशक्तेस् तस्याः कार्यवशेन विष्णोर् इवाविर्भावमात्रम् । अतः पूर्वं भृगुसुतारूपेण आविर्भूताया दुर्वासःशापेन च तिरोभूतायाः पुनः क्षिराब्धाव् आविर्भावो न विरुध्यत इति । यद् एतद् आहनित्यैव इत्यादिना यावद् उत्तराध्यायसमाप्तिः ॥१५॥</p>
<p>अर्थो विष्णुर् इयं वाणी नीतिर् एषा नयो हरिः ।<br>
बोधो विष्णुर् इयं बुद्धिर् धर्मोऽसौ तत्क्रिया त्व् इयम् ॥१६॥</p>
<p>लक्ष्मीनारायणयोः सर्वात्मकत्वं तथा तथोपासनार्थं प्रपञ्चयतिअर्थो विष्णुर् इत्यादिना यावद् अध्यायसमाप्तिः । वाणी अर्थाभिधायिका वाक् इयं श्रीः । नीतिर् दण्डनीतिर् एषा श्रीः, नयः समाद्युपायः । बोधः आत्मप्रकाशः, बुद्धिस् तदभिव्यञ्जिका धीवृत्तिः । धर्मोऽपूर्वं, सत्क्रिया यागादिः ॥१६॥</p>
<p>स्रष्टा विष्णुर् इयं सृष्टिः श्रीर् भूमिर् भूधरो हरिः ।<br>
सन्तोषो भगवान् लक्षण्शरीरीस् तुष्टिर् मैत्रेय शाश्वती ॥१७॥</p>
<p>भूधरो गिरिर् भूपतिर् वा । यदृच्छालाभैर् अलं प्रत्ययः सन्तोषः । तथा निर्वृतिस् तुष्टिः ॥१७॥</p>
<p>इच्छा श्रीर् भगवान् कामो यज्ञोऽसौ दक्षिणा तु सा ।<br>
आज्याहुतिर् असौ देवी पुरोडाशो जनार्दनः ॥१८॥</p>
<p>इच्छा धनादिस्पृहा । कामस् तद्भोगाभिलाषः ॥१८॥</p>
<p>पत्नीशाला मुने लक्ष्मीः प्राग्वंशो मधुसूदनः ।<br>
चितिर् लक्ष्मीर् हरिर् यूप इध्मा श्रीर् भगवान् कुशः ॥१९॥</p>
<p>चितिर् इष्टिकाचयनाम् ॥१९॥</p>
<p>सामस्वरूपी भगवान् उद्गीतिः कमलालया ।<br>
स्वाहा लक्ष्मीर् जगन्नाथो वासुदेवो हुताशनः ॥२०॥</p>
<p>सामस्वरूपी रथन्तरादिगानरूपः । उद्गीतिस् तद्गानव्यापारः । हुताशनो वासुदेवः । स्वाहा तु लक्ष्मीः ॥२०॥</p>
<p>शङ्करो भगवान् शौरिर् भूतिर् गौरी द्विजोत्तम ।<br>
मैत्रेय केशवः सूर्यस् तत्प्रभा कमलालया ॥२१॥<br>
विष्णुः पितृगणः पद्मा स्वधा शाश्वततुष्टिदा ।<br>
द्यौः श्रीः सर्वात्मको विष्णुर् अवकाशोऽतिविस्तरः ॥२२॥</p>
<p>द्यौः श्रीः । अवकाशो विष्णुः ॥२२॥</p>
<p>शशाङ्कः श्रीधरः कान्तिः श्रीस् तस्थैवानपायिनी ।<br>
धृतिर् लक्ष्मीर् जगच्चेष्टा वायुः सर्वत्रगो हरिः ॥२३॥</p>
<p>धृतिर् मेधादिधारणम्, जगच्चेष्टा च लक्ष्मीः । तत्कर्ता वायुर् हरिः ॥२३॥</p>
<p>जलधिर् द्विज गोविन्दस् तद्वेला श्रीर् महामते ।<br>
लक्ष्मीस्वरूपम् इन्द्राणी देवेन्द्रो मधुसूदनः ॥२४॥<br>
यमश् चक्रधरः साक्षाद् धूमोर्णा कमलालया ।<br>
ऋद्धिः श्रीः श्रीधरो देवः स्वयम् एव धनेश्वरः ॥२५॥</p>
<p>धूमोर्णा यमस्य भार्या । धनेश्वरः कुवेरः । ऋद्धिस् तस्य पत्नी ॥२५॥</p>
<p>गौरी लक्ष्मीर् महाभागा केशवो वरुणः स्वयम् ।<br>
श्रीर् देवसेना विप्रेन्द्र देवसेनापतिर् हरिः ॥२६॥</p>
<p>वरुणस्य भार्यापि गौरीसञ्ज्ञा ॥२६॥</p>
<p>अवष्टम्भो गदापाणिः शक्तिर् लक्ष्मीर् द्विजोत्तम ।<br>
काष्ठा लक्ष्मीर् निमेषोऽसौ मुहूर्तोऽसौ कला तु सा ॥२७॥</p>
<p>अवष्टम्भः पुरुषकारः । शक्तिस् तत्सामर्थ्यम् ॥२७॥</p>
<p>ज्योत्स्ना लक्ष्मीः प्रदीपोऽसौ सर्वः सर्वेश्वरो हरिः ।<br>
लताभूता जगन्माता श्रीर् विष्णुर् द्रुमसंस्थितः ॥२८॥</p>
<p>ज्योत्स्ना प्रभा, दीपो हरिः । हरेर् विशेषणं सर्वः सर्वेश्वरश् चेति । द्रुमरूपः संस्थितो लताया आश्रयः ॥२८॥</p>
<p>विभावरी श्रीर् दिवसो देवश् चक्रगदाधरः ।<br>
वरप्रदो वरो विष्णुर् वधूः पद्मवनालया ॥२९॥</p>
<p>वधूर् जाया । वरः पतिः ॥२९॥</p>
<p>नवस्वरूपी भगवान् श्रीर् नदीरूपसंस्थितिः ।<br>
ध्वजश् च पुण्डरीकाक्षः पताका कमलालया ॥३०॥<br>
तृष्णा लक्ष्मीर् जगत्स्वामी लोभो नारायणः परः ।<br>
रतिरागौ च धर्मज्ञ लक्ष्मीगोविन्द एव च ॥३१॥</p>
<p>इतस् ततः पुनर् उपादित्सा तृष्णा, तत्प्राप्यथार्थपर्याप्तिर् लोभः । रागः कामः । रतिस् तत्पत्नी ॥३१॥</p>
<p>किं चातिबहुनोक्तेन सङ्क्षेपेणेदम् उच्यते ।<br>
देवतिर्यङ्मनुष्यादौ पुन्नाम्नि भगवान् हरिः ।<br>
स्त्रीनाम्नि लक्ष्मीर् मैत्रेय नानयोर् विद्यते परम् ॥३२॥</p>
<p>अनयोर् आभ्याम् परम् अन्यन् न विद्यते ॥३२॥</p>
<p>इति श्रीविष्णुपुराणे प्रथमेंऽशे अष्टमोऽध्यायः<br>
॥८॥</p>
<p>ओ)०(ओ</p>
<p>(१.९)<br>
अथ नवमोऽध्यायः<br>
इन्द्रं प्रति दुर्वाससः शापः, ब्रह्मणः समीपे देवानां गमनं, समुद्रमन्थनं, इन्द्रस्य लक्ष्मीस्तुतिश् च</p>
<p>पराशर उवाच<br>
इदं च शृणु मैत्रेय यत् पृष्टोऽहम् इह त्वया ।<br>
श्रीसम्बद्धं मया ह्य् एतच् छ्रुतम् आसीन् मरीचितः ॥१॥</p>
<p>दुर्वासाः शङ्करस्यांशश् चचार पृथिवीम् इमाम् ।<br>
स ददर्श स्रजं द्वियाम् ऋषिर् विद्याधरीकरे ॥२॥<br>
सन्तानकानाम् अखिलं यस्या गन्धेन वासितम् ।<br>
अतिसेव्यम् अभूद् ब्रह्मन् तद्वनं वनचारिणाम् ॥३॥<br>
उन्मत्तव्रतधृग् विप्रस् तां दृष्ट्वा शोभनां स्रजम् ।<br>
तां ययाचे वरारोहां विद्याधरवधूं ततः ॥४॥<br>
याचिता तेन तन्वङ्गी मालां विद्याधराङ्गना ।<br>
ददौ तस्मै विशालाक्षी सादरं प्रणिपत्य च ॥५॥</p>
<p>ताम् आदायात्मनो मूर्ध्नि स्रजम् उन्मत्तरूपधृक् ।<br>
कृत्वा स विप्रो मैत्रेय परिबभ्राम मेदिनीम् ॥६॥<br>
स ददर्श समायान्तम् उन्मत्तैरावतास्थितम् ।<br>
त्रैलोक्याधिपतिं देवं सह देवैः शचीपतिम् ॥७॥<br>
ताम् आत्मनः स शिरसः स्रजम् उन्मत्तषट्पदाम् ।<br>
आदायामरराजाय चिक्षेपोन्मत्तवन् मुनिः ॥८॥<br>
गृहीत्वामरराजेन स्रग् ऐरावतमूर्धनि ।<br>
न्यस्ता रराज कैलासशिखरे जाह्नवी यथा ॥९॥<br>
मदान्धकारिताक्षोऽसौ गन्धाकृष्टेन वारणः ।<br>
करेणाघ्राय चिक्षेप तां स्रजं धरणीतले ॥१०॥<br>
ततश् चुक्रोध भगवान् दुर्वासा मुनिसत्तमः ।<br>
मैत्रेय देवराजं तं क्रुद्धश् चैतद् उवाच ह ॥११॥<br>
ऐश्वर्यमत्त दुष्तात्मन्न् अतिस्तब्धोऽसि वासव ।<br>
श्रियो धाम स्रजं यस् त्वं मद्दत्तां नाभिनन्दसि ॥१२॥<br>
प्रसाद इति नोक्तं ते प्रणिपादपुरःसरम् ।<br>
हर्षोत्फुल्लकपोलेन न चापि शिरसा धृता ॥१३॥<br>
मया दत्ताम् इमां मालां यस्मान् न बहु मन्यसे ।<br>
त्रैलोक्यश्रीर् अतो मूढ विनाशम् उपयास्यति ॥१४॥<br>
मां मन्यतेऽन्यैः सदृशं न्यूनं शक्र भवान् द्विजैः ।<br>
अतोऽवमानम् अस्माकं मानिना भवता कृतम् ॥१५॥<br>
मद्दत्ता भवता यस्मात् क्षिप्ता माला महीतले ।<br>
तस्मात् प्रणष्टलक्ष्मीकं त्रैलोक्यं ते भविष्यति ॥१६॥<br>
यस्य सञ्जातकोपस्य भयम् एति चराचरम् ।<br>
तं त्वं माम् अतिगर्वेण देवराजावमन्यसे ॥१७॥</p>
<p>पराशर उवाच<br>
महेन्द्रो वारणस्कान्धाद् अवतीर्य त्वरान्वितः ।<br>
प्रसादयामास तदा दुर्वाससम् अकल्मषम् ॥१८॥<br>
प्रसाद्यमानः स तदा प्रणिपातपुरःसरम् ।<br>
प्रत्युवाच सहस्राक्षं दुर्वासा मुनिसत्तम ॥१९॥</p>
<p>दुर्वासा उवाच<br>
नाहं कृपालुहृदयो न च मां भजते क्षमा ।<br>
अन्ये ते मुनयः शक्र दुर्वाससम् अवेहि माम् ॥२०॥</p>
<p>अन्ये ते मुनयः ये दयालवः । अहं तु न तथा ॥२०॥</p>
<p>गौतमादिभिर् अन्यैस् त्वं गर्वम् आपादितो मुधा ।<br>
अक्षान्तिसारसर्वस्वं दुर्वाससम् अवेहि माम् ॥२१॥<br>
वसिष्ठाद्यैर् दयासारैः स्तोत्रं कुर्वद्भिर् उच्चकैः ।<br>
गर्वं गतोऽसि उयेनैवं माम् अप्यद्यावमन्यसे ॥२२॥</p>
<p>उच्चैर् उच्चकैः स्तुवद्भिः । यद् वा, उच्चकैर् उन्नमितैः शिरोभिर् उच्चासनोपविष्टस्य एवं स्तोत्रं कुर्वद्भिर् इत्यर्थः ॥२२॥</p>
<p>ज्वलज्जटाकलापस्य भृकुटीकुटिलं मुखम् ।<br>
निरीक्ष्य कस् त्रिभुवने मम यो न गतो भयम् ॥२३॥</p>
<p>एवं सति । ज्वलज्जटेति । मम मुखं निरीक्ष्य यो भयं न गतः, स कः ? न कोऽपीत्यर्थः ॥२३॥</p>
<p>नाहं क्षमिष्ये भुना किम् उक्तेन शतक्रतो ।<br>
विडम्बनाम् इयां भूयः करोष्यनुनयात्मिकाम् ॥२४॥</p>
<p>विडम्बनाम् अवहासम् ॥२४॥</p>
<p>पराशर उवाच<br>
इत्य् उक्त्वा प्रययौ विप्रो देवराजोऽपि तं पुनः ।<br>
आरुह्यैरावतं ब्रह्मन् प्रयआव् अमरावतीम् ॥२५॥<br>
ततः प्रभृति निःशक्तं सशक्रं भुवनत्रयम् ।<br>
मैत्रेयासीद् अपध्वस्तं सङ्क्षीणौषधिवीरुधम् ॥२६॥<br>
न यज्ञाः सम्प्रवर्तन्ते न तपस्यन्ति तापसाः ।<br>
न च दानादिधर्मेषु मनश् चक्रे तदा जनः ॥२७॥<br>
निःसत्त्वा सकला लोका लोभाद्युपहतेन्द्रियाः ।<br>
स्वल्पेऽपि हि बभूवुस् ते साभिलाषा द्विजोत्तम ॥२८॥<br>
यतः सत्त्वं ततो लक्ष्मीः सत्त्वं भूत्यनुसारि च ।<br>
निःशक्ताणां कुतः सत्त्वं विना तेन गुणाः कुतः ॥२९॥<br>
बलशौर्याद्यभावश् च पुरुषाणां गुणैर् विना ।<br>
लङ्घनीयः समस्तस्य बलशौर्यविवर्जितः ॥३०॥<br>
भवत्यपध्वस्तमतिर् लङ्घितः प्रथितः पुमान् ॥३१॥<br>
एवम् अत्यन्तनिःशक्ते त्रैलोक्ये सत्त्ववर्जिते ।<br>
देवान् प्रति बलोद्योगं चक्रुर् दैतेयदानवाः ॥३२॥<br>
लोभाभिभूता निःशक्ता दैत्याः सत्त्वविवर्जिताः ।<br>
श्रिया विहीनैर् निःसत्त्वैर् देवैश् चक्रुस् ततो रणम् ॥३३॥<br>
विजितास् त्रिदशा दैत्यैर् इन्द्राद्याः शरणं ययुः ।<br>
पितामहं महाभागं हुताशनपुरोगमाः ॥३४॥<br>
यथावत् कथितो देवैर् ब्रह्मा प्राह ततः सुरान् ।<br>
परावरेशं शरणं व्रजध्वम् असुरार्दनम् ॥३५॥<br>
उत्पत्तिस्थितिनाशानाम् अहेतुं हेतुम् ईश्वरम् ।<br>
प्रजापतिपतिं विष्णुम् अनन्तम् अपराजितम् ॥३६॥<br>
प्रधानपुंसोर् अजयोः कारणकार्यभूतयोः ।<br>
प्रणतार्तिहरं विष्णुं स वः श्रेयो विधास्यति ॥३७॥</p>
<p>श्रीपराशर उवाच<br>
एवम् उक्त्वा सुरान् सर्वान् ब्रह्मा लोकपितामहः ।<br>
क्षीरोदस्योत्तरं तीरं तैर् एव सहितो ययौ ॥३८॥<br>
स गत्वा त्रिदशैः सर्वैः समवेतः पितामहः ।<br>
तुष्टाव वाग्भिर् इष्टाभिः परावरपतिं हरिम् ॥३९॥</p>
<p>ब्रह्मोवाच<br>
नमाम सर्वं सर्वेशम् अनन्तम् अजम् अव्ययम् ।<br>
लोकधामधराधारम् अप्रकाशम् अभेदिनम् ॥३९॥</p>
<p>नमाम इत्य् उत्तरश्लोकेऽपि सम्बन्धः । सर्वं सर्वस्वरूपं सर्वस्येश्वरं च । लोके ये धामधराः प्रभाववन्तस् तेषाम् आधारम् । इन्द्रादीनां प्रभावो यदाश्रय इत्यर्थः । अभेदिनं निर्भेदं, अप्रकाशं स्वव्यतिरिक्तप्रकाशशून्यम् इत्यर्थः ॥३९॥</p>
<p>नारायणमणीयांसम् अशेषाणाम् अणीयसाम् ।<br>
समस्तानां गरिष्ठं यद् भूरादीनां गरीयसाम् ॥४०॥<br>
यत्र सर्वं यतः सर्वम् उत्पन्नं सत्पुरःसरम् ।<br>
सर्वभूतश् च यो देवः पराणाम् अपि यः परः ॥४१॥</p>
<p>यत्र सर्वम् इत्यादि यत् शब्दानां स आद्यः पुमान् प्रसीदतु इति तृतीयेन अन्वयः । पराणाम् अर्थादीनाम् अपि यः परः पुरुषः, तथा च श्रुतिः</p>
<p>इन्द्रियेभ्यः परा ह्यर्था अर्थेभ्यश् च परं मनः ।<br>
मनसस् तु परा बुद्धिर् बुद्धेर् आत्मा महान् परः ।<br>
महतः परम् अव्यक्तम् अव्यक्तात् पुरुषः परः ॥ इति ॥४१॥</p>
<p>परः परस्मात् पुरुषात् परमात्मस्वरूपधृक् ।<br>
योगिभिश् चिन्त्यते योऽसौ मुक्तिहेतुर् मुमुक्षुभिः ॥४२॥</p>
<p>तस्मात् परस्मात् अव्यक्तप्रेरकात् कारणात्मनः पुरुषाद् अपि यः परमात्मैव स्वरूपधृक् मूर्तिधारी, अत एव योगिभिश् चिन्त्यते योऽसौ ॥४२॥</p>
<p>सत्त्वादयो न सन्तीशे यत्र च प्राकृता गुणाः ।<br>
स शुद्धः सर्वशुद्धेभ्यः पुमान् आद्यः प्रसीदतु ॥४३॥</p>
<p>कलाकाष्ठानिमेषादिकालसूत्रस्य गोचरे ।<br>
यस्य शक्तिर् न शुद्धस्य प्रसीदतु स मे हरिः ॥४४॥</p>
<p>कलाकाष्ठानिमेषादिकाल एव सूत्रवत् सूत्रं जगच्चेष्टा नियामकत्वात् तस्य गोचरे विषये यस्य शक्तिर् लक्ष्मीर् न वर्तते । स्वरूपाभिन्नत्वान् नित्यैव सा कालाधीना न भवतीत्यर्थः । अत एव तस्याः स्वरूपाभेदाच् छुद्धस्येत्य् उक्तम् ॥४४॥</p>
<p>प्रोच्यते परमेशो यो यः शुद्धोऽप्य् उपचारतः ।<br>
प्रसीदतु स नो विष्णुर् आत्मा यः सर्वदेहिनाम् ॥४५॥</p>
<p>ननु यदि लक्ष्मीस् तत्स्वरूपाभिन्ना कथं तर्हि लक्ष्म्याः पतिर् उच्यते ? तत्राहप्रोच्यते इति । परा चासौ मा च लक्ष्मीः, तस्या ईशः परमेशो यः शुद्धः केवलोऽपि उपचारतो भेदविवक्षया प्रोच्यते । द्वितीयो यच्छब्दः प्रसिद्धौ ॥४५॥</p>
<p>यः कारणं च कार्यं च कारणस्यापि कारणम् ।<br>
कार्यस्यापि च यः कार्यं प्रसीदतु स नो हरिः ॥४६॥<br>
कार्यकार्यस्य यत् कार्यं यत् कार्यस्यापि यः स्वयम् ।<br>
तत्कार्यकार्यभूतो यस् ततश् च प्रणताः स्म तम् ॥४८॥<br>
कारणं कारणस्यापि तस्य कारणकारणम् ।<br>
तत्कारणानां हेतुं तं प्रणताः स्म परेश्वरम् ॥४९॥<br>
भोक्तारं भोग्यभूतं च स्रष्टारं सृज्यम् एव च ।<br>
कार्यकर्तृस्वरूपं तं प्रणताः स्म परं पदम् ॥५०॥<br>
विशुद्धबोधवन् नित्यम् अजम् अक्षयम् अव्ययम् ।<br>
अव्यक्तम् अविकारं यत् तद् विष्णोः परमं पदम् ॥५१॥<br>
न स्थूलं न च सूक्ष्मं यन् न विशेषणागोचरम् ।<br>
तत् पदं परमं विष्णोः प्रणमामः सदामलम् ॥५२॥<br>
यस्यायुतायुतांशांशे विश्वशक्तिर् इयं स्थिता ।<br>
परब्रह्मस्वरूपं यत् प्रणमामस् तम् अव्ययम् ॥५३॥<br>
यद् योगिनः सदोद्युक्ताः पुण्यपापक्षयेऽक्षयम् ।<br>
पश्यन्ति प्रणवे चिन्त्यं तद् विष्णोः परमं पदम् ॥५४॥<br>
यन् न देवा न मुनयो न चाहं न च शङ्करः ।<br>
जानन्ति परम्मेशस्य तद् विष्णोः परमं पदम् ॥५५॥<br>
शक्तयो यस्य देवस्य ब्रह्मविष्णुशिवात्मिकाः ।<br>
भवन्त्यभूतपूर्वस्य तद् विष्णोः परमं पदम् ॥५६॥<br>
सर्वेश सर्वभूतात्मन् सर्व सर्वाश्रयाच्युत ।<br>
प्रसीद विष्णो भक्तानां व्रज नो दृष्टिगोचरम् ॥५७॥</p>
<p>श्रीपराशर उवाच<br>
इत्य् उदीरितम् आकर्ण्य ब्रह्मणस् त्रिदशास् ततः ।<br>
प्रणम्योचुः प्रसीदेति व्रज नो दृष्टिगोचरम् ॥५८॥<br>
यन् नायं भगवान् ब्रह्मा जानाति परमं पदम् ।<br>
तन्नताः स्म जगद्धाम तव सर्वगताच्युत ॥५९॥<br>
इत्यन्ते वचसस् तेषां देवानां ब्रह्मणस् तथा ।<br>
ऊचुर् देवर्षयः सर्वे बृहस्पतिपुरोगमाः ॥६०॥<br>
आद्यो यज्ञपुमान् ईड्यः पूर्वेषां यश् च पूर्वजः ।<br>
तन्नताः स्म जगत्स्रष्टुः स्रष्टारम् अविशेषणम् ॥६१॥<br>
भगवन् भूतभव्येश यज्ञमूर्तिधराव्यय ।<br>
प्रसीद प्रणतानां त्वं सर्वेषां देहि दर्शनम् ॥६२॥<br>
एष ब्रह्मा सहास्माभिः सहरुद्रैस् त्रिलोचनः ।<br>
सर्वादित्यैः समं पूषा पावकोऽयं सहाग्निभिः ॥६३॥<br>
अश्विनौ वसवश् चेमे सर्वे चैते मरुद्गणाः ।<br>
साध्या विश्वे तथा देवा देवेन्द्रश् चायम् ईश्वरः ॥६४॥<br>
प्रणामप्रवणा नाथ दैत्यसैन्यैः पराजिताः ।<br>
शरणं त्वाम् अनुप्राप्ताः समस्ता देवतागणाः ॥६५॥</p>
<p>श्रीपराशर उवाच<br>
एवं संस्तूयमानस् तु भगवान् शङ्खचक्रधृक् ।<br>
जगाम दर्शनं तेषां मैत्रेय परमेश्वरः ॥६६॥<br>
तं दृष्ट्वा ते तदा देवाः शङ्खचक्रगदाधरम् ।<br>
अपूर्वरूपसंस्थानं तेजसां राशिमूर्तिजम् ॥६७॥<br>
प्रणम्य प्रणताः सर्वे सङ्क्षोभस्तिमितेक्षणाः ।<br>
तुष्टुवुः पुण्डरीकाक्षं पितामहपुरोगमाः ॥६८॥</p>
<p>देवा ऊचुः<br>
नमो नमोऽविशेषस् त्वं त्वं ब्रह्मा त्वं पिनाकधृक् ।<br>
इन्द्रस् त्वम् अग्निः पवनो वरुणः सविता यमः ॥६९॥<br>
वसवो मरुतः साध्या विश्वेदेवगणाः भवान् ।<br>
योऽयं तवाग्रतो देव समीपं देवतागणः ।<br>
स त्वम् एव जगत्स्रष्टा यतः सर्वगतो भवान् ॥७०॥<br>
त्वं यज्ञस् त्वं वषाट्कारस् त्वम् ओङ्कारः प्रजापतिः ।<br>
विद्या वेद्यं च सर्वात्मंस् त्वन्मयं चाखिलं जगत् ॥७१॥<br>
त्वाम् आर्ताः शरणं विष्णो प्रयाता दैत्यनिर्जिताः ।<br>
वयं प्रसीद सर्वात्मंस् तेजसाप्याययस्व नः ॥७२॥<br>
तावद् आर्तिस् तथा वाञ्छा तावन् मोहस् तथासुखम् ।<br>
यावन् न याति शरणं त्वाम् अशेषाधनाशनम् ॥७३॥<br>
त्वं प्रसादं प्रसन्नात्मन् प्रपन्नानां कुरुष्व नः ।<br>
तेजसां नाथ सर्वेषां स्वशक्त्याप्यायनं कुरु ॥७४॥</p>
<p>श्रीपराशर उवाच<br>
एवं संस्तूयमानस् तु प्रणतैर् अमरैर् हरिः ।<br>
प्रसन्नदृष्टिर् भगवान् इदम् आह स विश्वकृत् ॥७५॥<br>
तेजसो भवतां देवाः करिष्याम्य् उपबृंहणम् ।<br>
वदाम्यहं यत् क्रियतां भवद्भिस् तद् इदं सुराः ॥७६॥<br>
आनीय सहिता दैत्यैः क्षिराब्धौ सकलौषधीः ।<br>
प्रक्षिप्यात्रामृतार्थं ताः सकला दैत्यदानवैः ।<br>
मन्थानं मन्दरं कृत्वा नेत्रं कृत्वा च वासुकिम् ॥७७॥<br>
मथ्यताम् अमृतं देवाः सहाये मय्यवस्थिते ॥७८॥<br>
सामपूर्वं च दैतेयास् तत्र साहाय्यकर्मणि ।<br>
सामान्यफलभोक्तारो यूयं वाच्या भविष्यथ ॥७९॥<br>
मथ्यमाने च तत्राब्धौ यत् समुत्पत्स्यतेऽमृतम् ।<br>
तत्पानाद् बलिनो यूयम् अमराश् च भविष्यथ ॥८०॥<br>
तथा चाहं करिष्यामि ते यथा त्रिदशद्विषः ।<br>
न प्राप्स्यन्त्यमृतं देवाः केवलं क्लेशभागिनः ॥८१॥</p>
<p>पराशर उवाच<br>
इत्य् उक्त्वा देवदेवेन सर्व एव ततः सुराः ।<br>
सन्धानम् असुरैः कृत्वा यत्नवन्तोऽमृतेऽभवन् ॥८२॥<br>
नानौषधीः समानीय देवदैतेयदानवाः ।<br>
क्षिप्त्वा क्षीराब्धिपयसि शरदभ्रामलत्विषि ॥८३॥<br>
मन्थानं मन्दरं कृत्वा नेत्रं कृत्वा च वासुकिम् ।<br>
ततो मथितुम् आरब्धा मैत्रेय तरसामृतम् ॥८४॥<br>
विबुधाः सहिताः सर्वे यतः पुच्छं ततः कृताः ।<br>
कृष्णेन वासुकेर् दैत्याः पूर्वकाये निवेशिताः ॥८५॥<br>
ते तस्य मुखनिश्वासवह्नितापहतत्विषः ।<br>
निस्तेजसोऽसुराः सर्वे बभूवुर् अमितौजसः ॥८६॥<br>
तेनैव मुखनिश्वासवायुनास्तबलाहकैः ।<br>
पुच्छप्रदेशे वर्षद्भिस् तदा चाप्यायिताः सुराः ॥८७॥<br>
क्षीरोदमध्ये भगवान् कूर्मरूपी स्वयं हरिः ।<br>
मन्थनाद्रेर् अधिष्ठानं भ्रमतोऽभून् महामुने ॥८८॥<br>
रूपेणान्येन देवानां मध्ये चक्रगदाधरः ।<br>
चकर्ष नागराजानं दैत्यमध्येऽपरेण च ॥८९॥<br>
उपर्याक्रान्तवाञ् छैलं बृहद्रूपेण केशवः ।<br>
तथापरेण मैत्रेय यन् न दृष्टं सुरासुरैः ॥९०॥<br>
तेजसा नागराजानं तथाप्यायितवान् हरिः ।<br>
अन्येन तेजसा देवानुपबृंहितवान् प्रभुः ॥९१॥<br>
मथ्यमाने ततस् तस्मिन् क्षीराब्धौ देवदानवैः ।<br>
हविर् धामाभवत् पूर्वं सुरभिः सुरपूजिता ॥९२॥<br>
जग्मुर् मुदं ततो देवा दानवाश् च महामुने ।<br>
व्याक्षिप्तचेतसश् चैव बभूवुः स्तिमितेक्षणाः ॥९३॥<br>
किम् एतद् इति सिद्धानां दिवि चिन्तयतां ततः ।<br>
बभूव वारुणी देवी मदाघूर्णितलोचना ॥९४॥<br>
कृतावर्तात् ततस् तस्मात् क्षीरोदाद् वासयञ् जगत् ।<br>
गन्धेन पारिजातोऽभूद् देवस्त्रीनन्दनस् तरुः ॥९५॥<br>
रूपौदार्यगुणोपेतस् तथा चाप्सरसां गणः ।<br>
क्षीरोदधेः समुत्पन्नो मैत्रेय परमाद्भुतः ॥९६॥<br>
ततः शीतांशुर् अभवज् जगृहे तं महेश्वरः ।<br>
जगृहुश् च विषं नागाः क्षीरोदाब्धिसमुत्थितम् ॥९७॥<br>
ततो धन्वन्तरिर् देवः श्वेताम्बरधरः स्वयम् ।<br>
बिभ्रत्कमण्डलुं पूर्णम् अमृतस्य समुत्थितः ॥९८॥<br>
ततः स्वस्थमनस्कास् ते सर्वे दैतेयदानवाः ।<br>
बभूवुर् मुदिताः सर्वे मैत्रेय मुनिभिः सह ॥९९॥<br>
ततः स्फुरत्कान्तिमती विकासिकमले स्थिता ।<br>
श्रीर् देवी पयसस् तस्माद् उद्भूता धृतपङ्कजा ॥१००॥<br>
तां तुष्टुवुर् मुदा युक्ताः श्रीसूक्तेन महर्षयः ॥१०१॥<br>
विश्वावसुमुखास् तस्या गन्धर्वाः पुरतो जगुः ।<br>
घृताचीप्रमुखास् तत्र ननृतुश् चापसरोगणाः ॥१०२॥<br>
गङ्गाद्याः सरितस् तोयैः स्नानार्थम् उपतस्थिरे ।<br>
दिग्गजा हेमपात्रस्थम् आदाय विमलं जलम् ।<br>
स्नापयाञ्चक्रिरे देवीं सर्वलोकमहेश्वरीम् ॥१०३॥<br>
क्षीरोदो रूपधृक् तस्यै मालाम् अम्लानपङ्कजाम् ।<br>
ददौ विभूषणान्यङ्गे विश्वकर्मा चकार ह ॥१०४॥<br>
दिव्यमाल्याम्बरधरा स्नाता भूषणभूषिता ।<br>
पश्यतां सर्वदेवानां ययौ वक्षःस्थलं हरेः ॥१०५॥<br>
तया विलोकिता देवा हरिवक्षःस्थलस्थया ।<br>
लक्ष्म्या मैत्रेय सहसा परां निर्वृतिम् आगता ॥१०६॥<br>
उद्वेगं परमं जग्मुर् दैत्या विष्णुपराङ्मुखाः ।<br>
त्यक्ता लक्ष्म्या महाभाग विप्रत्चित्तिपुरोगमाः ॥१०७॥<br>
ततस् ते जगृहुर् दैत्या धन्वन्तरिकरस्थितम् ।<br>
कमण्डलुं महावीर्या यत्रास्तेऽमृतम् उत्तमम् ॥१०८॥<br>
मायया मोह्á तान् विष्णुः स्त्रीरूपसंस्थितः ।<br>
दानवेभ्यस् तद् आदाय देवेभ्यः प्रददौ प्रभुः ॥१०९॥<br>
ततः पपुः सुरगणाः शराद्यास् तदामृतम् ।<br>
उद्यतायुधनिस्त्रिंशा दैत्यास् तांश् च समभ्ययुः ॥११०॥<br>
पीतेऽमृते च बलिभिर् देवैर् दैत्यचमूस् तदा ।<br>
बध्यमाना दिशो भेजे पाटलं च विवेश वै ॥१११॥<br>
ततो देवा मुदा युक्ताः शङ्खचक्रगदाभृतम् ।<br>
प्रणिपत्य यथापूर्वम् आशासत् तत् त्रिविष्टपम् ॥११२॥<br>
ततः प्रसन्नभाः सूर्यः प्रययौ स्वेन वर्त्मना ।<br>
ज्योतींषि च यथामार्गं प्रययुर् मुनिसत्तम ॥११३॥<br>
जज्वाल भगवांश् चोच्चैश् चारुदीप्तिर् विभावसुः ।<br>
धर्मे च सर्वभूतानां तदा मतिर् अजायत ॥११४॥<br>
त्रैलोक्यं च श्रिया जुष्टं बभूव द्विजसत्तम ।<br>
शक्रश् च त्रिदशश्रेष्ठः पुनः श्रीमान् अजायत ॥११५॥<br>
सिंहासनगतः शक्रः सम्प्राप्य त्रिदिवं पुनः ।<br>
देवराज्ये स्थितो देवीं तुष्टावाब्जकरां ततः ॥११६॥**</p>
<p>इन्द्र उवाच<br>
नमस्ये सर्वभूतानां जननीम् अब्जसम्भवाम् ।<br>
श्रियम् उन्निद्रपद्माक्षीं विष्णुवक्षःस्थलस्थिताम् ॥११६॥</p>
<p>नमस्ये नमामि सर्वभूतानां जननीं त्वाम् ॥११६॥</p>
<p>त्वं सिद्धिस् त्वं स्वधा स्वाहा सुधा त्वं लोकपावनी ।<br>
सन्ध्या रात्रिः प्रभा भूतिर् मेधा श्रद्धा सरस्वती ॥११७॥</p>
<p>त्वं सिद्धिर् अणिमादिः । प्रभा दिवसः ॥११७॥</p>
<p>यज्ञविद्या महाविद्या गुह्यविद्या च शोभते ।<br>
आत्मविद्या च देवि त्वं विमुक्तिफलदायिनी ॥११८॥</p>
<p>यज्ञविद्या कर्मविद्या । महाविद्या विश्वरूपोपासना । गुह्यविद्या तद्वाचकद्वादशाक्षरादिरहस्यमन्त्रविद्या । आत्मविद्या ब्रह्मविद्या । एवं कर्मविद्यादिरूपेण विमुक्तिफलदायिनी त्वम् एव ॥११८॥</p>
<p>आन्वीक्षिकी त्रयी वार्ता दण्डनीतिस् त्वम् एव च ।<br>
सौम्यासौम्यैर् जगद्रूपैस् त्वयैतद् देवि पूरितम् ॥११९॥</p>
<p>किं च, आन्विक्षिकी तर्कविद्या त्वम् एव । त्रयी वेदत्रयं वार्ता शिल्पशास्त्रायुर्वेदादिः । दण्डनीतिः सामाद्युपायप्रतिपादकराजनीतिः । एवम् अन्यैर् अपि सौम्यासौम्यै रूपैस् त्वदीयैः एतज् जगत् पूरितम् ॥११९॥</p>
<p>का त्व् अन्या त्वाम् ऋते देवि सर्वयज्ञमयं वपुः ।<br>
अध्यास्ते देवदेवस्य योगिचिन्त्यं गदाभृतः ॥१२०॥</p>
<p>अतस् तव सौभाग्यम् अत्याश्चर्यम् इत्य् आहका त्व् इति । का पुनस् त्वदन्या यदाभृतो वपुर् अध्यास्ते तद् वक्षसि वसतीत्यर्थः ॥१२०॥</p>
<p>त्वया देवि परित्यक्तं सकलं भुवनत्रयम् ।<br>
विनष्टप्रायम् अभवत् त्वयेदानीं समेधितम् ॥१२१॥</p>
<p>अतस् तदुपेक्षानुकम्पयोर् ईदृशं फलं दृष्टम् इत्य् आहत्वयेति । समेधितं संवर्धितम् ॥१२१॥</p>
<p>दाराः पुत्रास् तथागारं सुहृद्धान्यधनादिकम् ।<br>
भवत्य् एतन् महाभागे नित्यं त्वद्वीक्षणान् नृणाम् ॥१२२॥</p>
<p>तच् चैतत् चित्रम् इत्य् आहदारा इति त्रिभिः ॥१२२॥</p>
<p>शरीरारोग्यम् ऐश्वर्यम् अरिपक्षक्षयः सुखम् ।<br>
देवि त्वद्दृष्टिदृष्टानां पुरुषाणां च दुर्लभम् ॥१२३॥<br>
त्वं माता सर्वलोकानां देवदेवो हरिः पिता ।<br>
त्वयैतद् विष्णुना चाम्ब जगद् व्याप्तं चराचरम् ॥१२४॥<br>
मा नः कोशं तथा गोष्ठं मा गृहं मा परिच्छदम् ।<br>
मा शरीरं कलत्रं च त्यजेथाः सर्वपापनि ॥१२५॥<br>
मा पुत्रान् मा सुहृद्वर्गं मा पशून् मा विभूषणम् ।<br>
त्यजेथा मम देवस्य विष्णोर् वक्षःस्थलालये ॥१२६॥<br>
सत्त्वेन सत्यशौचाभ्यां तथा शीलादिभिर् गुणैः ।<br>
त्यज्यन्ते ते नराः सद्यः सन्त्यक्ता ये त्वयामले ॥१२७॥<br>
त्वयावलोकिताः सद्यः शीलाद्यैर् अखिलैर् गुणैः ।<br>
कुलैश्वर्यैश् च युज्यन्ते पुरुषा निर्गुणा अपि ॥१२८॥<br>
स श्लाघ्यः सगुणी धन्य सकुलीनः स बुद्धिमान् ।<br>
स शूरः स च विक्रान्तो यस् त्वया देवि वीक्षितः ॥१२९॥<br>
सद्यो वैगुण्यम् आयान्ति शीलाद्याः सकला गुणाः ।<br>
पराङ्मुखी जगद्धात्री यस्य त्वं विष्णुवल्लभे ॥१३०॥<br>
न ते वर्णयितुं शक्ता गुणान् जिह्वापि वेधसः ।<br>
प्रसीद देवि पद्माक्षि मास्मांस् त्याक्षीः कदाचन ॥१३१॥</p>
<p>पराशर उवाच<br>
एवं श्रीः संस्तुता सम्यक् प्राह देवी शतक्रतुम् ।<br>
शृण्वतां सर्वदेवानां सर्वभूतस्थिता द्विज ॥१३२॥</p>
<p>श्रीर् उवाच<br>
परितुष्टास्मि देवेश स्तोत्रेणानेन ते हरे ।<br>
वरं वृणीष्व यस् त्व् इष्टो वरदाहं तवागता ॥१३३॥</p>
<p>इन्द्र उवाच<br>
वरदा यदि मे देवि वरार्हो यदि वाप्यहम् ।<br>
त्रैलोक्यं न त्वया त्याज्यम् एष मेऽस्तु वरः परः ॥१३४॥<br>
स्तोत्रेण यस् तथैतेन त्वां स्तोष्यत्यब्धिसम्भवे ।<br>
स त्वया न परित्याज्यो द्वितीयोऽस्तु वरो मम ॥१३५॥</p>
<p>श्रीर् उवाच<br>
त्रैलोक्यं त्रिदशश्रेष्ठ न सन्त्यक्ष्यामि वासव ।<br>
दत्तो वरो मया यस् ते स्तोत्राराधनतुष्टया ॥१३६॥<br>
यश् च सायं तथा प्रातः स्तोत्रेणानेन मानवः ।<br>
मां स्तोष्यति स तस्याहं भविष्यामि पराङ्मुखी ॥१३७॥</p>
<p>पराशर उवाच<br>
एवं वरं ददौ देवी देवराजाय वै पुरा ।<br>
मैत्रेय श्रीर् महाभागा स्तोत्राराधनतोषिता ॥१३८॥<br>
भृगोः ख्यात्यां समुत्पन्ना श्रीः पूर्वम् उदधेः पुनः ।<br>
देवदानवयत्नेन प्रसूतामृतमन्थने ॥१३९॥<br>
एवं यथा जगत्स्वामी देवदेवो जनार्दनः ।<br>
अवतारं करोत्य् एष तथा श्रीस् तत्सहायिनी ॥१४०॥<br>
पुनश् च पद्माद् उद्भूता आदित्योऽभूद् यदा हरिः ।<br>
यदा तु भार्गवो रामस् तदाभूद् धरणी त्व् इयम् ॥१४१॥<br>
राघवत्वेऽभवत् सीता रुक्मिणी कृष्णजन्मनि ।<br>
अन्येषु चावतारेषु विष्णोर् एषा सहायिनी ॥१४२॥<br>
देवत्वे देवदेहेयं मानुषत्वे च मानुषी ।<br>
विष्णोर् देहानुरूपां वै करोत्य् एषात्मनस् तनुम् ॥१४३॥<br>
यश् चैउतच् छृण्याज् जन्म लक्ष्म्या यश् च पठेन् नरः ।<br>
श्रियो न विच्युतिस् तस्य गृहे यावत् कुलत्रयम् ॥१४४॥<br>
पाथ्यते येषु चैवैष गृहेषु श्रीस्तवो मुने ।<br>
अलक्ष्मीः कलहाधारा न तेष्व् आस्ते कदाचन ॥१४५॥<br>
एतत् ते कथितं ब्रह्मन् यन् मां त्वं परिपृच्छसि ।<br>
क्षीराब्धौ श्रीर् यथा जाता पूर्वं भृगुसुता सती ॥१४६॥</p>
<p>इति सकलविभूत्यवाप्तिहेतुः<br>
स्तुतिर् इयम् इन्द्रमुखोद्गता हि लक्ष्म्याः ।<br>
अनुदिनम् इह पठ्यते नृभिर् यैर्<br>
वसति न तेषु कदाचिद् अप्यलक्ष्मीः ॥१४७॥</p>
<p>इति श्रीविष्णुपुराणे प्रथमेंऽशे नवमोऽध्यायः<br>
॥९॥</p>
<p>ओ)०(ओ</p>
<p>(१.१०)<br>
अथ दशमोऽध्यायः<br>
भृगुसर्गादीनां पुनः कथनम्</p>
<p>श्रीमैत्रेय उवाच<br>
कथितं मे त्वया सर्वं यत् पृष्ठोऽसि मया मुने ।<br>
भृगुसर्गात् प्रभृत्य् एष सर्गो मे कथ्यतां पुनः ॥१॥</p>
<p>श्रीपराशर उवाच<br>
भृगोः ख्यात्यां समुत्पन्ना लक्ष्मीर् विष्णुपरिग्रहः ।<br>
तथा धातृविधातारौ ख्यात्यां जातौ सुतौ भृगोः ॥२॥<br>
आयतिर् नियतिश् चैव मेरोः कन्ये महात्मनः ।<br>
भार्ये धातृविधात्रोस् ते तयोर् जातौ सुताव् उभौ ॥३॥<br>
प्राणश् चैव मृकण्डुश् च मार्कण्डेयो मृकण्डुतः ।<br>
ततो वेदशिरा जज्ञे प्राणस्यापि सुतं शृणु ॥४॥<br>
प्राणस्य द्युत्मान् पुत्रो राजवांश् च ततोऽभवत् ।<br>
ततो वंशो महाभाग विस्तरं भार्गवो गतः ॥५॥<br>
पत्नी मरीचेः सम्भूतिः पौर्णमासम् असूयत ।<br>
विरजाः पर्वतश् चैव तस्य पुत्रौ महात्मनः ॥६॥<br>
वंशसङ्कीर्तने पुत्रान् वदिष्येऽहं ततो द्विज ।<br>
स्मृतिश् चाङ्गिरसः पत्नी प्रसूता कन्यकास् तथा ।<br>
सिनीवाली कुहूश् चैव राका चानुमतिस् तथा ॥७॥<br>
अनसूया तथैवात्रेर् जज्ञे निष्कल्मषान् सुतान् ।<br>
सोमं दुर्वाससं चैव दत्तात्रेयं च योगिनम् ॥८॥<br>
प्रीत्यां पुलस्त्यभार्यायां दत्तोलिस् तत्सुतोऽभवत् ।<br>
पूर्वजन्मनि योऽगस्त्यः स्मृतः स्वायम्भुवेऽन्तरे ॥९॥<br>
कर्दमश् चोर्वरीयांश् च सहिष्णुश् च सुतास् त्रयः ।<br>
क्षमा तु सुषुवे भार्या पुलहस्य प्रजापतेः ॥१०॥<br>
क्रेताश् च सन्ततिर् भार्या वालखिल्यान् असूयत ।<br>
षष्टिपुत्रसहस्राणि मुनीनाम् ऊर्ध्वरेतसाम् ।<br>
अङ्गुष्ठपर्वमात्राणां ज्वलद्भास्करतेजसाम् ॥११॥<br>
ऊर्जायां तु वसिष्ठस्य सप्ताजायन्त वै सुताः ॥१२॥<br>
रजो गोत्रोर्ध्वबाहुश् च सवनश् चानघस् तथा ।<br>
सुतपाः शुक्र इत्य् एते सर्वे सप्तर्षयोऽमलाः ॥१३॥<br>
योऽसाव् अग्न्यभिमानी स्यात् ब्रह्मणस् तनयोऽग्रजः ।<br>
तस्मात् स्वाहा सुतान् लेभे त्रीन् उदारौजसो द्विज ॥१४॥<br>
पावकं पवमानं तु शुचिं चापि जलाशिनम् ॥१५॥<br>
तेषां तु सन्तताव् अन्ये चत्वारिंशच् च पञ्च च ।<br>
कथ्यन्ते वह्नयश् चैते पितापुत्रत्रयं च यत् ॥१६॥<br>
एवम् एकोनपञ्चाशद् वह्नयः परिकीर्तिताः ॥१७॥<br>
पितरो ब्रह्मणा सृष्टा व्याख्याता ये मया द्विज ।<br>
अग्निष्व् आत्ता बर्हिषदोऽनग्नयः साग्नयश् च ये ॥१८॥<br>
तेभ्यः स्वधा सुते जज्ञे मेनां वै धारिणीं तथा ।<br>
ते उभे ब्रह्मवादिन्यौ योगिन्याव् अप्य् उभे द्विज ॥१९॥<br>
उत्तमज्ञानसम्पन्ने सर्वैः समुदितैर् गुणैः ॥२०॥<br>
इत्य् एषा दक्षकन्यानां कथितापत्यसन्ततिः ।<br>
श्रद्धावान् संस्मरन्न् एताम् अनपत्न्यो न जायते ॥२१॥</p>
<p>इति श्रीविष्णुपुराणे प्रथमेंऽशे दशमोऽध्यायः<br>
॥१०॥</p>
<p>ओ)०(ओ</p>
<p>(१.११)<br>
अथैकादशोऽध्यायः<br>
ध्रुवोपाख्यानम्</p>
<p>श्रीपराशर उवाच<br>
प्रियव्रतोत्तानपादौ मनोः स्वायम्भुवस्य तु ।<br>
द्वौ पुत्रौ तु महावीर्यौ धर्मज्ञौ कथितौ तव ॥१॥<br>
तयोर् उत्तानपादस्य सुरुच्याम् उत्तमः सुतः ।<br>
अभीष्टायाम् अभूद् ब्रह्मन् पितुर् अत्यन्तवल्लभः ॥२॥<br>
सुनीतिर् नाम या राज्ञस् तस्यासीन् महिषी द्विज ।<br>
स नातिप्रीतिमांस् तस्याम् अभूद् यस्या ध्रुवः सुतः ॥३॥<br>
राजासनस्थितस्याङ्कं पितुर् भ्रातरम् आश्रितम् ।<br>
दृष्टोत्तमं ध्रुवश् चक्रे तम् आरोढुं मनोरथम् ॥४॥<br>
प्रत्यक्षं भूपतिस् तस्याः सुरुच्या नाभ्यनन्दत ।<br>
प्रणयेनागतं पुत्रम् उत्सङ्गारोहणोत्सुकम् ॥५॥<br>
सपत्नीतनयं दृष्ट्वा तम् अङ्कारोहणोत्सुकम् ।<br>
स्वपुत्रं च तथारूढं सुरुचिर् वाक्यम् अब्रवीत् ॥६॥<br>
क्रियते किं वृथा वत्स महान् एष मनोरथः ।<br>
अन्यस्त्रीगर्भजातेन ह्यसम्भूत ममोदरे ॥७॥<br>
उत्तमोत्तमम् अप्राप्यम् अविवेको हि वाञ्छसि ।<br>
सत्यं सुतस् त्वम् अप्यस्य किन्तु न त्वं मया धृथः ॥८॥<br>
एतद् राजासनं सर्वभूभृत्संश्रयकेतनम् ।<br>
योग्यं ममैव पुत्रस्य किम् आत्मा क्लिश्यते त्वया ॥९॥<br>
उच्चैर् मनोरथस् तेऽयं मत्पुत्रस्येव किं वृथा ।<br>
सुनीत्याम् आत्मनो जन्म किं त्वया नावगम्यते ॥१०॥</p>
<p>श्रीपराशर उवाच<br>
उत्सृज्य पितरं बालस् तच् छ्रुत्वा मातृभाषितम् ।<br>
जगाम कुपितो मातुर् निजाया द्विज मन्दिरम् ॥११॥<br>
तं दृष्ट्वा कुपितं पुत्रम् ईषत् प्रस्फुरिताधरम् ।<br>
सुनीतिर् अङ्कम् आरोप्य मैत्रेयेदम् अभाषत ॥१२॥<br>
वत्स कः कोपहेतुस् ते कश् च त्वां नाभिनन्दति ।<br>
कोऽवजानाति पितरं वत्स यस् तेऽपराध्यति ॥१३॥</p>
<p>श्रीपराशर उवाच<br>
इत्य् उक्तः सकलं मात्रे कथयामास तद् यथा ।<br>
सुरुचिः प्राह भूपालप्रत्यक्षम् अतिगर्विता ॥१४॥<br>
विनिःश्वस्येति कथिते तस्मिन् पुत्रेण दुर्मनाः ।<br>
श्वासक्षामेक्षणा दीना सुनीतिर् वाक्यम् अब्रवीत् ॥१५॥<br>
सुनीतिर् उवाच<br>
सुरुचिः सत्यम् आहेदं मन्दभाग्योऽसि पुत्रक ।<br>
न हि पुण्यवतां वत्स सपत्नैर् एवम् उच्यते ॥१६॥<br>
नोद्वेगस् तात कर्तव्यः कृतं यद् भवता पुरा ।<br>
तत् कोऽपहर्तुं शक्नोति दातुं कश् चाकृतं त्वया ॥१७॥<br>
तत् त्वया नात्र कर्तव्यं दुःखं तद्वाक्यसम्भवम् ॥१८॥<br>
राजासनं राजच्छत्रं वराश्ववरवारणाः ।<br>
यस्य पुण्यानि तस्यैते मत्वैतच् छाम्य पुत्रक ॥१९॥<br>
अन्यजन्मकृतैः पुण्यैः सुरुच्यां सुरुचिर् नृपः ।<br>
भार्येति प्रोच्यते चान्या मद्विधा पुण्यवर्जिता ॥२०॥<br>
पुण्योपचयसम्पन्नस् तस्याः पुत्रस् तथोत्तमः ।<br>
मम पुत्रस् तथा जातः स्वल्पपुण्यो ध्रुवो भवान् ॥२१॥<br>
तथापि दुःखं न भवान् कर्तुम् अर्हति पुत्रक ।<br>
यस्य यावत् स तेनैव स्वेन तुष्यति मानवः ॥२२॥<br>
यदि ते दुःखम् अत्यर्थं सुरुच्या वचसाभवत् ।<br>
तत्पुण्योपचये यत्नं कुरु सर्वफलप्रदे ॥२३॥<br>
सुशीलो भव धर्मात्मा मैत्रः प्राणिहिते रतः ।<br>
निम्नं यथापः प्रवणाः पात्रम् आयान्ति सम्पदः ॥२४॥</p>
<p>ध्रुव उवाच<br>
अम्ब यत् त्वम् इदं प्रात्थ प्रशमाय वचो मम ।<br>
नैतद् दुर्वचसा भिन्ने हृदये मम तिष्ठति ॥२५॥<br>
सोऽहं तथा यतिष्यामि यथा सर्वोत्तमोत्तमम् ।<br>
स्थानं प्राप्स्याम्यशेषाणां जगताम् अभिपूजितम् ॥२६॥<br>
सुरुचिर् दयिता राज्ञस् तस्या जातोऽस्मि नोदरात् ।<br>
प्रभावं पश्य मेऽम्ब त्वं वृद्धस्यापि तवोदरे ॥२७॥<br>
उत्तमः स मम भ्राता यो गर्भेण धृतस् तया ।<br>
स राजासनम् आप्नोतु पित्रा दत्तं तथास्तु तत् ॥२८॥<br>
नान्यदत्तम् अभीप्सामि स्थानम् अम्ब स्वकर्मणा ।<br>
इच्छामि तद् अहं स्थानं यन् न प्राप पिता मम ॥२९॥</p>
<p>श्रीपराशर उवाच<br>
निर्जगाम गृहान् मातुर् इत्य् उक्त्वा मातरं ध्रुवः ।<br>
पुराच् च निर्गम्य ततस् तद् बाह्योपवनं ययौ ॥३०॥<br>
स ददर्श मुनींस् तत्र सप्त पूर्वागतान् ध्रुवः ।<br>
कृष्णाजिनोत्तरीयेषु विष्टरेषु समास्थितान् ॥३१॥<br>
स राजपुत्रस् तान् सर्वान् प्राणिपत्याभ्यभाषत ।<br>
प्रश्रयावनतः सम्यग् अभिवाचनपूर्वकम् ॥३२॥</p>
<p>ध्रुव उवाच<br>
उत्तानपादतनयं मां निबोधत सत्तमाः ।<br>
जातं सुनीत्यां निर्वेदाद् युष्माकं प्राप्तम् अन्तिकम् ॥३३॥</p>
<p>ऋषय ऊचुः<br>
चतुःपञ्चाब्दसम्भूतो बालस् त्वं नृपनन्दन ।<br>
निर्वेदकारणं किञ्चित् तव नाद्यापि वर्तते ॥३४॥<br>
न चिन्त्यं भवतः किञ्चिद् ध्रियते भूपतिः पिता<br>
न चैवेष्टवियोगादि तव पश्याम बालक ॥३५॥<br>
शरीरे न च ते व्याधिर् अस्माभिर् उपलक्ष्यते ।<br>
निर्वेदः किन्निमित्तस् ते कथ्यतां यदि विद्यते ॥३६॥</p>
<p>श्रीपराशर उवाच<br>
ततः स कथयामास सुरुच्या यद् उदाहृतम् ।<br>
तन् निशम्य ततः प्रोचुर् मुनयस् ते परस्परम् ॥३७॥<br>
अहो क्षात्रं परं तेजो बालस्यापि यद् अक्षमा ।<br>
सपत्न्या मातुर् उक्तं यद् धृदयान् नापसर्पति ॥३८॥<br>
भो भो क्षत्रियदायाद निर्वेदाद् यत् त्वयाधुना ।<br>
कर्तुं व्यवसितं तन् नः कथ्यतां यदि रोचते ॥३९॥<br>
यच् च कार्यं तवास्माभिः साहाय्यम् अमितद्युते ।<br>
तद् उच्यतां विवक्षुस् त्वम् अस्माभिर् उपलक्ष्यसे ॥४०॥</p>
<p>ध्रुव उवाच<br>
नाहम् अर्थम् अभीप्सामि न राज्यं द्विजसत्तमाः ।<br>
तत् स्थानम् एकम् इच्छामि भुक्तं नान्येन यत् पुरा ॥४१॥<br>
एतन् मे क्रियतां सम्यक् कथ्यतां प्राप्यते यथा ।<br>
स्थानम् अग्र्यं समस्तेभ्यः स्थानेभ्यो मुनिसत्तमाः ॥४२॥</p>
<p>मरीचिर् उवाच<br>
अनाराधितगोविन्दैर् नरैः स्थानं नृपात्मज ।<br>
न हि सम्प्राप्यते श्रेष्ठं तस्माद् आराधयाच्युतम् ॥४३॥</p>
<p>अत्रिर् उवाच<br>
परः पराणां पुरुषो यस्य तुष्टो जनार्दनः ।<br>
स प्राप्नोत्यक्षयं स्थानम् एतत् सत्यं मयोदितम् ॥४४॥</p>
<p>अङ्गिरा उवाच<br>
यस्यान्तः सर्वम् एवेदम् अच्युतस्याव्ययात्मनः ।<br>
तम् आराधय गोविन्दं स्थानम् अग्र्यं यदीच्छसि ॥४५॥</p>
<p>पुलस्त्य उवाच<br>
परं ब्रह्म परं धाम योऽसौ ब्रह्म तथा परम् ।<br>
तम् आराध्य हरिं याति मुक्तिम् अप्यतिदुर्लभाम् ॥४६॥</p>
<p>पुलह उवाच<br>
ऐन्द्रम् इन्द्रः परं स्थानं यम् आराध्य जगत्पतिम् ।<br>
प्राप यज्ञपतिं विष्णुं तम् आराधय सुव्रत ॥४७॥</p>
<p>क्रतुर् उवाच<br>
यो यज्ञपुरुषो यज्ञे योगे च परमः पुमान् ।<br>
तस्मिंस् तुष्टे यद् अप्राप्यं किं तद् अस्ति जनार्दने ॥४८॥</p>
<p>वसिष्ठ उवाच<br>
प्राप्नोष्य् आराधिते विष्णौ मनसा यद् यद् इच्छसि ।<br>
त्रैलोक्यान्तर्गतं स्थानं किम् उ वस्तोत्तमोत्तमम् ॥४९॥</p>
<p>ध्रुव उवाच<br>
आराध्यः कथितो देवो भवद्भिर् प्रणतस्य मे ।<br>
मया तत्परितोषाय यज् जप्तव्यं तद् उच्यताम् ॥५०॥<br>
यथा चाराधनं तस्य मया कार्यं महात्मनः ।<br>
प्रसादसुमुखास् तन् मे कथयन्तु महर्षयः ॥५१॥</p>
<p>ऋषय ऊचुः<br>
राजपुत्र यथा विष्णोत्तम्र् आराधनपरैर् नरैः ।<br>
कार्यम् आराधनं तन् नो यथावच् छ्रोतुम् अर्हसि ॥५२॥<br>
बाह्यथार्थआद् अखिलाच् चित्तं त्याजयेत् प्रथमं नरः ।<br>
तस्मिन्न् एव जगद्धाम्नि ततः कुर्वीत निश्चलम् ॥५३॥<br>
एवम् एकाग्रचित्तेन तन्मयेन धृतात्मना ।<br>
जप्तव्यं यन् निबोधैतत् तन् नः पार्थिवनन्दन ॥५४॥<br>
हिरण्यगर्भपुरुषप्रधानाव्यक्तरूपिणे ।<br>
ओं नमो वासुदेवाय शुद्धज्ञानस्वरूपिणे ॥५५॥<br>
एतज् जजाप भगवान् जप्यं स्वायम्भुवो मनुः ।<br>
पितामहस् तव पुरा तस्य तुष्टो जनार्दनः ॥५६॥<br>
ददौ यथाभिलषितां सिद्धिं त्रैलोक्यदुर्लभाम् ।<br>
तथा त्वम् अपि गोविन्दं तोषयैतत् सदा जपन् ॥५७॥</p>
<p>इति श्रीविष्णुपुराणे प्रथमेंऽशे एकादशोऽध्यायः<br>
॥११॥</p>
<p>ओ)०(ओ</p>
<p>(१.१२)<br>
अथ द्वादशोऽध्यायः<br>
ध्रुवस्य वरलाभः</p>
<p>पराशर उवाच<br>
निशम्य तदशेषेण मैत्रेय नृपतेः सुतः ।<br>
निर्जगाम वनात् तस्मात् प्रणिपत्य स तान् ऋषीन् ॥१॥<br>
कृतकृत्यम् इवात्मानं मन्यमानस् ततो द्विज ।<br>
मधुसञ्ज्ञं महापुण्यं जगाम यमुनातटम् ॥२॥</p>
<p>तस्मात् पुरोपवनाद् निर्जगाम ॥२॥</p>
<p>पुनश् च मधुसञ्ज्ञेन दैत्येनाधिष्ठितं यतः ।<br>
ततो मधुवनं नाम्ना ख्यातम् अत्र महीतले ॥३॥<br>
हत्वा च लवणं रक्षोमधुपुत्रं महाबलम् ।<br>
शत्रुघ्नो मथुरां नाम पुरीं तत्र चकार वै ॥४॥<br>
यत्र वै देवदेवस्य सान्निध्यं हरिमेधसः ।<br>
सर्वपापहरे तस्मिंस् तपस् तीर्थे चकार सः ॥५॥</p>
<p>हरतीति हरिः । सर्वदुःखहारिणी यद्विषया मेधा स हरिमेधाः । नित्यम् असि च प्रजामेधयोर् इति सान्तत्वम् ॥५॥</p>
<p>मरीचिमुख्यैर् मुनिभिर् यथोद्दिष्टम् अभूत् तथा ।<br>
आत्मन्यशेषदेवेशं स्थितं विष्णुम् अमन्यत ॥६॥<br>
अनन्यचेतसस् तस्य ध्यायतो भगवान् हरिः ।<br>
सर्वभूतगतो विप्र सर्वभावगतोऽभवत् ॥७॥</p>
<p>सर्वभावगतः सर्वभावेन विश्वरूपेण तच्चित्तत्वं गतः प्राप्तोऽभवत् ॥७॥</p>
<p>मनस्यवस्थिते तस्य विष्णौ मैत्रेय योगिनः ।<br>
न शशाक धरा भारम् उद्वोढुं भूतधारिणी ॥८॥</p>
<p>ततश् च तस्य भारम् उद्वोढुं भूर्नाशक्नोद् इत्य् आहमनस्यवस्थित इति त्रिभिः ॥८॥</p>
<p>वामपादस्थिते तस्मिन् ननामार्धेन मेदिनी ।<br>
द्वितीयं च ननामार्धं क्षितेर् दक्षिणसंस्थिते ॥९॥</p>
<p>वामेन पादेन स्थिते तस्मिन् अर्धेन अर्धं वामभागतो मेदिनी ननाम अवनताभूत् । दक्षिणेन पादेन स्थिते तस्मिन् क्षितेर् द्वितीयं दक्षिणम् अर्धं ननाम ॥९॥</p>
<p>पादाङ्गुष्ठेन सम्पीड्य यदा स वसुधां स्थितः ।<br>
तदा सा वसुधा विप्र चचाल सह पर्वतैः ॥१०॥</p>
<p>यदा च पादाङ्गुष्ठेन वसुधां मध्यतः सम्पीड्य आक्रम्य स्थितः, तदा समस्ता वसुधा चचाल ॥१०॥</p>
<p>नद्यो नदाः समुद्राश् च सङ्क्षोभं परमं ययुः ।<br>
तत् क्षोभाद् अमराः क्षोभं परं जग्मुर् महामुने ॥११॥</p>
<p>नद्यादयश् च क्षोभं प्राप्ताः ॥११॥</p>
<p>यामा नाम तदा देवा मैत्रेय परमाकुलाः ।<br>
इन्द्रेण सह सम्मन्त्र्य ध्यानभङ्गं प्रचक्रमुः ॥१२॥</p>
<p>ततो देवैर् अनेकधा विघ्ने क्रियमाणेऽपि तत्संहितेर् अव्युत्थानलक्षणं मतिदार्ढ्यम् आहयामा नामेत्यादिना । एवं सर्वासु मायास्व् इत्यतः प्राक्तनेन ग्रन्थेन ॥१२॥</p>
<p>कुष्माण्डा विविधै रूपैः सहस्रेण महामुने ।<br>
संहितिभङ्गम् अत्यन्तम् आरब्धाः कर्तुम् आतुराः ॥१३॥</p>
<p>कुष्माण्डाः केचिद् उपदेवाः ॥१३॥</p>
<p>सुनीतिर् नाम तन्माता सास्रा तत्पुरतः स्थिता ।<br>
पुत्रेति करुणां वाचम् आह मायामयी तदा ॥१४॥</p>
<p>सास्ना आश्रुमुखी सती ॥१४॥</p>
<p>पुत्रकास्मान् निवर्तस्व शरीरव्ययदारुणात् ।<br>
निर्बन्धन्तो मया लब्धो बहुभिस् त्वं मनोरथैः ॥१५॥</p>
<p>शरीरस्य व्ययेन दारुणात् तीव्राद् अस्मात् तपोनिर्बन्धात् निवर्तस्व ॥१५॥</p>
<p>दीनाम् एकां परित्यक्तुम् अनाथां न त्वम् अर्हसि ।<br>
सपत्नीवचनाद् वत्स अगतेस् तं गतिर् मम ॥१६॥</p>
<p>सपत्नीवचनात् क्रुद्धः सन् मां त्यक्तुं नार्हसीत्यर्थः ॥१६॥</p>
<p>क्व च त्वं पञ्चवर्षीयः क्व चैतद् दारुणं तपः ।<br>
निवर्त्यतां मनः कष्टान् निर्बन्धात् फलवर्जितात् ॥१७॥<br>
कालः क्रीडनकानां ते तदन्तेऽध्ययनस्य च ।<br>
ततः समस्तभोगानां तदन्ते चेष्यते तपः ॥१८॥<br>
मत्प्रीतिः परमो धर्मो वयोऽवस्थाक्रियाक्रमम् ।<br>
अनुवर्तस्व सा मोहं निवर्तास्माद् अधर्मतः ॥१९॥<br>
परित्यजति वत्साद्य यद्य् एतन् न भवांस् तपः ।<br>
त्यक्ष्याम्यहम् अपि प्राणांस् ततो वै पश्यतस् तव ॥२०॥</p>
<p>यतो मत्प्रीतिर् मत्तोषणं तव परो धर्मः, अतः कालः क्रीडनकानां ते इत्यादि यद् उक्तं वयोऽवस्थानुरूपं क्रियमाणां क्रमम् अनुवर्तस्व, मोहं दुराग्रहं मा अनुवर्तस्व । भाविमहद्दुःखहेतुत्वाद् अस्माद् अकालतपोनिर्बन्धलक्षणाद् अधर्माद् निवर्तस्व । मत्प्रीतिपरमम् इति पाठे मत्प्रीत्या परम उत्कृष्टो यो भवेत् तं वयोऽवस्थाक्रियाक्रमयुक्तं धर्मम् अनुवर्तस्वेत्यर्थः ॥२०॥</p>
<p>परित्यजति वत्साद्य यद्य् एतन् न भवांस् तपः ।<br>
त्यक्ष्याम्यहम् अपि प्राणांस् ततो वै पश्यतस् तव ॥२१॥</p>
<p>पराशर उवाच<br>
तां विलापवतीम् एव बाष्पाबिलविलोचनाम् ।<br>
समाहितमना विष्णौ पश्यन्न् अपि न दृष्टवान् ॥२२॥</p>
<p>बाष्पैर् अश्रुभिर् आबिले क्लिन्ने विलोचने यस्यास् तां पश्यन्न् अपि उन्मीलितनेत्रोऽपि ॥२२॥</p>
<p>वत्स वत्स सुधोराणि रक्षांस्य् एतानि भीषणे ।<br>
वनेऽभ्युद्यतशस्त्राणि समायान्त्यपगम्यताम् ॥२३॥<br>
इत्य् उक्त्वा प्रययौ साथ रक्षांस्य् आविर्बभुस् ततः ।<br>
अभ्युद्यतोग्रशस्त्राणि ज्वालामालाकुलैर् मुखैः ॥२४॥<br>
ततो नादान् अतीवोग्रान् राजपुत्रस्य ते पुरः ।<br>
मुमुचुर् दीप्तशस्त्राणि भ्रामयन्तो निशाचराः ॥२५॥<br>
शीवाश् च शतशो नेदुः सज्वालाकवलैर् मुखैः ।<br>
त्रासाय तस्य बालस्य योगयुक्तस्य सर्वशः ॥२६॥</p>
<p>शिवाः, ज्वाला एव कवलं ग्रासस् तत्सहितैर् मुखैर् नादं चक्रुः ॥२६॥</p>
<p>हन्यतां हन्यताम् एष छिद्यतां छिद्यताम् अयम् ।<br>
भक्ष्यतां भक्ष्यतां चायम् इत्य् ऊचुस् ते निशाचराः ॥२७॥<br>
ततो नानाविधान् नादान् सिंहोष्ट्रमकराननाः ।<br>
त्रासाय राजपुत्रस्य नेदुस् ते रजनीचराः ॥२८॥<br>
रक्षांसि तानि ते नादाः शिवास् तान्य् आयुधानि च ।<br>
गोविन्दासक्तचित्तस्य ययुर् नेन्द्रियगोचरम् ॥२९॥<br>
एकाग्रचेताः सततं विष्णुम् एवात्मसंश्रयम् ।<br>
दृष्टवान् पृथिवीनाथपुत्रो नान्यं कथञ्चन ॥३०॥<br>
ततः सर्वासु मायासु विलीनासु पुनः सुराः ।<br>
सङ्क्षोभं परमं जग्मुस् तत्पराभवशङ्किता ॥३१॥<br>
ते समेत्य जगद्योनिम् अनादिनिधनं हरिम् ।<br>
शरण्यं शरणं यातास् तपसा तस्य तापिताः ॥३२॥</p>
<p>देवा ऊचुः<br>
देवदेव जगन्नाथ परेश पुरुषोत्तम ।<br>
ध्रुवस्य तपसा तप्तास् त्वां वयं शरणं गताः ॥३३॥<br>
दिने दिने कलालेशैः शशाङ्कः पूर्यते यथा ।<br>
तथायं तपसा देव प्रयात्य् ऋद्धिम् अहर्निशम् ॥३४॥<br>
औत्तानपादितपसा वयम् इत्थं जनार्दन ।<br>
भीतास् त्वां शरणं यातास् तपसस् तं निवर्तय ॥३५॥<br>
न विद्मः किं स शक्रस् त्वं सूर्यत्वं किम् अभीप्सति ।<br>
वित्तपाम्बुसोमानां साभिलाषः पदेषु किम् ॥३६॥<br>
तद् अस्माकं प्रसीदेश हृदयाच् छल्यम् उद्धर ।<br>
उत्तानपादतनयं तपसः सन्निवर्तय ॥३७॥</p>
<p>श्रीभगवान् उवाच<br>
नेन्द्रत्वं न च सूर्यत्वं नैवाम्बुपधनेशताम् ।<br>
प्रार्थयत्य् एष यं कामं तं करोम्यखिलं सुराः ॥३८॥<br>
यात देवा यथाकामं स्वस्थानं विगतज्वराः ।<br>
निवर्तयाम्यहं बालं तपस्यासक्तमानसम् ॥३९॥</p>
<p>पराशर उवाच<br>
इत्य् उक्ता देवदेवेन प्रणम्य त्रिदशास् ततः ।<br>
प्रययुः स्वानि धिष्ण्यानि शतक्रतुपुरोगमाः ॥४०॥<br>
भगवान् अपि सर्वात्मा तन्मयत्वेन तोषितः ।<br>
गत्वा ध्रुवम् उवाचेदं चतुर्भुजवपुर् हरिः ॥४१॥</p>
<p>श्रीभगवान् उवाच<br>
औत्तानपादे भद्रं ते तपसा परितोषितः ।<br>
वरदोऽहम् अनुप्राप्तो वरं वरय सुव्रत ॥४२॥<br>
बाह्यथार्थनिरपेक्षं ते मयि चित्तं यदाहितम् ।<br>
तुष्टोऽहं भवतस् तेन तद् वृणीष्व वरं परम् ॥४३॥</p>
<p>पराशर उवाच<br>
श्रुत्वेत्थं गदितं तस्य देवदेवस्य बालकः ।<br>
उन्मीलिताक्षो ददृशे ध्यानदृष्टं हरिं पुरः ॥४४॥<br>
शङ्खचक्रगदाशार्ङ्गवरासिधरम् अच्युतम् ।<br>
किरीटिनं समालोक्य जगाम शिरसा महीम् ॥४५॥<br>
रोमाञ्चिताङ्गः सहसा साध्वसं परमं गतः ।<br>
स्तवाय देवदेवस्य स चक्रे मानसं ध्रुवः ॥४६॥<br>
किं वदामि स्तुताव् अस्य केनोक्तेनास्य संस्तुतिः ।<br>
इत्य् आकुलमतिर् देवं तम् एव शरणं ययौ ॥४७॥</p>
<p>ध्रुव उवाच<br>
भगवन् यदि मे तोषं तपसा परमं गतः ।<br>
स्तोतुं तद् अहम् इच्छामि वरम् एनं प्रयच्छ मे ॥४८॥<br>
[ब्रह्माद्यैर् यस्य वेदज्ञैर् ज्ञायते यस्य नो गतिः ।<br>
तं त्वां कथम् अहं देव स्तोतुं शक्नोमि बालकः ॥<br>
त्वद्भक्तिप्रवणं ह्य् एतत् परमेश्वर मे मनः ।<br>
स्तोतुं प्रवृत्तं त्वत्पादौ तत्र प्रज्ञां प्रयच्छ मे ॥]</p>
<p>पराशर उवाच<br>
शङ्खप्रान्तेन गोविन्दस् तं पस्पर्श कृताञ्जलिम् ।<br>
उत्तानपादतनयं द्विजवर्य जगत्पतिः ॥४९॥<br>
अथ प्रसन्नवदनः स क्षणान् नृपनन्दनः ।<br>
तुष्टाव प्रणतो भूत्वा भूतधातारम् अच्युतम् ॥५०॥</p>
<p>ध्रुव उवाच<br>
भूमिर् आपोऽनलो वायुः खं मनो बुद्धिर् एव च ।<br>
भूतादिर् आदिप्रकृतिर् यस्य रूपं नतोऽस्मि तम् ॥५१॥<br>
शुद्धः सूक्ष्मोऽखिलव्यापी प्रधानात् परतः पुमान् ।<br>
यस्य रूपं नमस् तस्मै पुरुषाय गुणाशिने ॥५२॥<br>
भूरादीनां समस्तानां गन्धादीनां च शाश्वतः ।<br>
बुद्ध्यादीनां प्रधानस्य पुरुषस्य च यः परः ॥५३॥<br>
तं ब्रह्मभूतम् आत्मानम् अशेषजगतः पतिम् ।<br>
प्रपद्ये शरणं शुद्धं त्वद्रूपं परमेश्वर ॥५४॥<br>
बृहत्वाद् बृंहणत्वाच् च यद् ब्रह्म परमं विदुः ।<br>
तस्मै नमस् ते सर्वात्मन् योगि चिन्त्याविकारिणे ॥५५॥<br>
सहस्रशीर्षा पुरुषः सहस्राक्षः सहस्रपात् ।<br>
सर्वव्यापी भुवः स्पर्शाद् अत्यतिष्ठद् दशाङ्गुलम् ॥५६॥<br>
यद् भूतं यच् च वै भव्यं पुरुषोत्तम तद् भवान् ।<br>
त्वत्तो विराट् स्वराट् सम्राट् त्वत्तश् चाप्यधिपूरुषः ॥५७॥<br>
अत्यरिच्यत सोऽधश् च तिर्यग् ऊर्ध्वं च वै भुवः ।<br>
त्वत्तो विश्वम् इदं जातं त्वत्तो भूतभविष्यती ॥५८॥<br>
त्वद्रूपधारिणश् चान्तर्भूतं सर्वम् इदं जगत् ।<br>
त्वत्तो यज्ञः सर्वहुतः पृषद् आज्यं पशुर् द्विधा ॥५९॥<br>
त्वत्तः ऋचोऽथ सामानि त्वत्तश् छन्दांसि जज्ञिरे ।<br>
त्वत्तो यजूंष्यजायन्त त्वत्तोऽश्वाश् चैकतो दतः ॥६०॥<br>
गावस् त्वत्तः समुद्भूतास् त्वत्तोऽजा अवयो मृगाः ।<br>
त्वन्मुखाद् ब्राह्मणास् त्वत्तो बाहोः क्षत्रम् अजायत ॥६१॥<br>
वैश्यास् तवोरुजाः शूद्रास् तव पद्भ्यां समुद्गताः ।<br>
अक्ष्णोः सूर्योऽनिलः प्राणाच् चन्द्रमा मनसस् तव ॥६२॥<br>
प्राणोऽन्तःसुषिराज् जातो मुखाद् अग्निर् अजायत ।<br>
नाभितो गगनं द्यौश् च शिरसः समवर्तत ॥६३॥<br>
दिशः श्रोत्रात् क्षितिः पद्भ्यां त्वत्तः सर्वम् अभूद् इदम् ॥६४॥<br>
न्यग्रोधः सुमहान् अल्पे यथा बीजे व्यवस्थितः ।<br>
संयमे विश्वम् अखिलं बीजभूते तथा त्वयि ॥६५॥<br>
बीजाद् अङ्कुरसम्भूतो न्यग्रोधस् तु समुत्थितः ।<br>
विस्तारं च यथा याति त्वत्तः सृष्टौ तथा जगत् ॥६६॥<br>
यथा हि कदली नान्या त्वक्पत्राद् वाथ दृश्यते ।<br>
एवं विश्वस्य नान्यत्वं तत्स्थायीश्वर दृश्यते ॥६७॥</p>
<p>त्वत्तो जातं विश्वं त्वत्तो भिन्नं न भवतीति दृष्टान्तेनाहयथा त्वचः पत्राद् वा अन्या पृथग्भूता कदली न दृश्यते, एवं त्वक्पत्रस्थानीयात् त्वत्तो विश्वस्य नान्यत्वम् ॥६८॥</p>
<p>ह्लादिनी सन्धिनी संवित् त्वय्य् एका सर्वसंश्रये ।<br>
ह्लादतापकरी मिश्रा त्वयि नो गुणवर्जिते ॥६८॥</p>
<p>यतस् त्वत्स्थायि त्वय्य् एव स्थातुं शीलम् अस्येति त्वत्स्थायि यथा भूतम् एव सन् घटः सन् पट इत्य् एवं दृश्यते, न तु पृथक् । भो ईश्वर सर्वजीवनियामक ! पाठान्तरेष्व् अपि अयम् एवार्थः । ईश्वरत्वम् एव जीवेश्वरवैलक्षण्येन दर्शयन् आहह्लादिनीति । ह्लादिनी आह्लादकरी, सन्धिनी सन्तता, संविद् विद्याशक्तिः । एका मुख्या अव्यभिचारिणी स्वरूपभूतेति यावत् । सा सर्वसंस्थितौ सर्वस्य सम्यक् स्थितिर् यस्मिन् तस्मिन् सर्वाधिष्ठानभूते त्वय्य् एव न तु जीवेषु । या गुणमयी त्रिविधा संवित् सा त्वयि नास्ति ॥६९॥</p>
<p>तान् एवाहह्लादतापकरी मिश्रा इति । ह्लादकरी मनसः प्रसादात् सात्त्विकी । तापकरी विषयवियोगादिषु दुःखकरी तामसी । तदुभयमिश्रा च विषयजन्या राजसी । तत्र हेतुः सत्त्वादिगुणैर् वर्जिते । तद् उक्तं सर्वज्ञसूक्तौ</p>
<p>ह्लादिन्या संविदाश्लिष्टः सच्चिदानन्द ईश्वरः ।<br>
स्वाविद्यासंवृतो जीवः सङ्क्लेशनिकराकरः ॥ इति ।</p>
<p>ऐश्वर्यम् एव विभूतिभिः प्रपञ्चयति । पृथग्भूतैकभूताय, कार्यात्मना पृथग्रूपाय । कारणात्मना चैकरूपाय । भूतभूताय भूतसूक्ष्मरूपाय ॥७०॥</p>
<p>पृथग्भूतैकभूताय भूतभूताय ते नमः ।<br>
प्रभूतभूतभूताय तुभ्यं भूतात्मने नमः ॥६९॥<br>
व्यक्तं प्रधानपुरुषौ विराट् सम्राट् स्वराट् तथा ।<br>
विभाव्यतेऽन्तःकरणे पुरुषेष्व् अक्षयो भवान् ॥७०॥<br>
सर्वस्मिन् सर्वभूतस् त्वं सर्वः सर्वस्वरूपधृक् ।<br>
सर्वं त्वत्तस् ततश् च त्वं नमः सर्वात्मनेऽस्तु ते ॥७१॥<br>
सर्वात्मकोऽसि सर्वेश सर्वभूतस्थितो यतः ।<br>
कथयामि ततः किं ते सर्वं वेत्सि हृदि स्थितम् ॥७२॥<br>
सर्वात्मन् सर्वभूतेश सर्वसत्त्वसमुद्भव ।<br>
सर्वभूतो भवान् वेत्ति सर्वसत्त्वमनोरथम् ॥७३॥<br>
यो मे मनोरथो नाथ सफलः स त्वया कृतः ।<br>
तपश् च तप्तं सफलं यद् दृष्टोऽसि जगत्पते ॥७४॥</p>
<p>श्रीभगवान् उवाच<br>
तपसस् तत्फलं प्राप्तं यद् दृष्टोऽहं त्वया ध्रुव ।<br>
मद्दर्शनं हि विफलं राजपुत्र न जायते ॥७५॥<br>
वरं वरय तस्मात् त्वं यथाभिमतम् आत्मनः ।<br>
सर्वं सम्पद्यते पुंसां मयि दृष्टिपथं गते ॥७६॥</p>
<p>ध्रुव उवाच<br>
भगवन् भूतभव्येश सर्वस्यास् ते भवान् हृदि ।<br>
किम् अज्ञातं तव ब्रह्मन् मनसा यन् मयेक्षितम् ॥७७॥<br>
तथापि तुभ्यं देवेश कथयिष्यामि यन् मया ।<br>
प्रार्थयते दुर्विनीतेन हृदयेनातिदुर्लभम् ॥७८॥<br>
किं वा सर्वजगत्स्रष्टः प्रसन्ने त्वयि दुर्लभम् ।<br>
त्वत्प्रसादफलं भुङ्क्ते त्रैलोक्यं मघवान् अपि ॥७९॥<br>
नैतद् राजासनं योग्यम् अजातस्य ममोदरात् ।<br>
इति गर्वाद् अवोचन् मां सपत्नी मातुर् उच्चकैः ॥८०॥<br>
आधारभूतं जगतः सर्वेषाम् उत्तमोत्तमम् ।<br>
प्रार्थयामि प्रभो स्थानं त्वत्प्रसादाद् अतोऽव्ययम् ॥८१॥</p>
<p>श्रीभगवान् उवाच<br>
यत् त्वया प्रार्थयते स्थानम् एतत् प्राप्स्यति वै भवान् ।<br>
त्वयाहं तोषितः पूर्वम् अन्यजन्मनि बालक ॥८२॥<br>
त्वम् आसीर् ब्राह्मणः पूर्वं मय्य् एकाग्रमतिः सदा ।<br>
मातापित्रोश् च शुश्रूषुर् निजधर्मानुपालकः ॥८३॥<br>
कालेन गच्छता मित्रं राजपुत्रस् तवाभवत् ।<br>
यौवनेऽखिलभोगाढ्यो दर्शनीयोज्ज्वलाकृतिः ॥८४॥<br>
तत्सङ्गात् तस्य ताम् ऋद्धिम् अवलोक्यातिदुर्लभाम् ।<br>
भवेयं राजपुत्रोऽहम् इति वाञ्छा त्वया कृता ॥८५॥<br>
ततो यथाभिलषिता प्राप्ता ते राजपुत्रता ।<br>
उत्तानपादस्य गृहे जातोऽसि ध्रुव दुर्लभे ॥८६॥<br>
अन्येषां दुर्लभं स्थानं कुले स्वायम्भुवस्य यत् ॥८७॥<br>
तस्यैतद् अपरं बाल येनाहं परितोषितः ।<br>
माम् आराध्य नरो मुक्तिम् अवाप्नोत्यविलम्बिताम् ॥८८॥<br>
मय्यर्पितमना बाल किम् उ स्वर्गादिकं पदम् ॥८९॥<br>
त्रैलोक्याद् अधिके स्थाने सर्वताराग्रहाश्रयः ।<br>
भविष्यति न सन्देहो मत्प्रसादाद् भवान् ध्रुव ॥९०॥<br>
सूर्यात् सोमात् तथा भौमात् सोमपुत्राद् बृहस्पतेः ।<br>
सितार्कतनयादीनां सर्वर्क्षाणां तथा ध्रुव ॥९१॥<br>
सप्तर्षीणाम् अशेषाणां ये च वैमानिकाः सुराः ।<br>
सर्वेषाम् उपरि स्थानं तव दत्तं मया ध्रुव ॥९२॥<br>
केचिच् चतुर्युगं यावत् केचिन् मन्वन्तरं सुराः ।<br>
तिष्ठन्ति भवतो दत्ता मया वै कल्पसंस्थितिः ॥९३॥<br>
सुनीतिर् अपि ते माता त्वदासन्नातिनिर्मला ।<br>
विमाने तारका भूत्वा तावत्कालं निवत्स्यति ॥९४॥<br>
ये च त्वां मानवाः प्रातः सायं च सुसमाहिताः ।<br>
कीर्तयिष्यन्ति तेषां च महत्पुण्यं भविष्यति ॥९५॥</p>
<p>श्रीपराशर उवाच<br>
एवं पूर्वं जगन्नाथाद् देवदेवाज् जनार्दनात् ।<br>
वरं प्राप्य ध्रुवः स्थानम् अध्यास्ते स महामते ॥९६॥<br>
स्वयं शुश्रूषणाद् धर्म्यान् मातापित्रोश् च वै तथा ।<br>
द्वादशाक्षरमाहात्म्यात् तपसश् च प्रभावतः ॥९७॥<br>
तस्याभिमानम् ऋद्धिं च महिमानं निरीक्ष्य हि ।<br>
देवासुराणाम् आचार्यः श्लोकम् अत्रोशना जगौ ॥९८॥<br>
अहोऽस्य तपसो वीर्यम् अहोऽस्य तपसः फलम् ।<br>
यद् एनं पुरतः कृत्वा ध्रुवं सप्तर्षयः स्थिता ॥९९॥<br>
ध्रुवस्य जननी चेयं सुनीतिर् नाम सूनृता ।<br>
अस्याश् च महिमानं कः शक्तो वर्णयितुम् भुवि ॥१००॥<br>
त्रैलोक्याश्रयतां प्राप्तं परं स्थानं स्थिरायति ।<br>
स्थानं प्राप्ता परं धृत्वा या कुक्षिविवरे ध्रुवम् ॥१०१॥<br>
यश् चैतत् कीर्तयेन् नित्यं धुर्वयारोहणं दिवि ।<br>
सर्वपापविनिर्मुक्तः स्वर्गलोके महीयते ॥१०२॥<br>
स्थानभ्रंशं न चाप्नोति दिवि वा यदि वा भुवि ।<br>
सर्वकल्याणसंयुक्तो दीर्घकालं स जीवति ॥१०३॥</p>
<p>इति श्रीविष्णुपुराणे प्रथमेंऽशे द्वादशोऽध्यायः<br>
॥१२॥</p>
<p>ओ)०(ओ</p>
<p>(१.१३)<br>
अथ त्रयोदशोऽध्यायः<br>
वेननृपपृथुनृपोपाख्यानम्</p>
<p>श्रीपराशर उवाच<br>
ध्रुवा च्छिष्टिं च भव्यं च भव्याच् छम्भुर् व्यजायत ।<br>
शिष्टेर् आधत्त सुच्छाया पञ्चपुत्रान् अकल्मषान् ॥१॥<br>
रिपुं रिपुञ्जयं विप्रं वृकलं वृकतेजसम् ।<br>
रिपोर् आधत्त बृहती चाक्षुषं सर्वतेजसम् ॥२॥<br>
अजीजनत् पुष्करिण्यां वारुण्यां चाक्षुषो मनुम् ।<br>
प्रजापतेर् आत्मजायां वीरणस्य महात्मनः ॥३॥<br>
मनोर् अजायन्त दश नड्वलायां महौजसः ।<br>
कन्यायां तपतां श्रेष्ठ वैराजस्य प्रजापतेः ॥४॥<br>
कुरुः पुरुः शतद्युम्नस् तपस्वी सत्यवाञ् छुचिः ।<br>
अग्निष्टोमोऽतिरात्रश् च सुधुम्नश् चेति ते नव ।<br>
अभिमन्युश् च दशमो नड्वलायां महौजसः ॥५॥<br>
कुरोर् अजनयत् पुत्रान् षड् आग्नेयी महाप्रभान् ।<br>
अङ्गं सुमनसं ख्यातिं क्रतुम् अङ्गिरसं शिबिम् ॥६॥<br>
अङ्गात् सुनीथापत्यं वै वेनम् एकम् अजायत ।<br>
प्रजार्थम् ऋषयस् तस्य ममन्थुर् दक्षिणं करम् ॥७॥<br>
वेनस्य पाणौ मथिते सम्बभूव महामुने ।<br>
वैन्यो नाम महीपालो यः पृथुः परिकीर्तितः ॥८॥<br>
येन दुग्धा मही पूर्वं प्रजानां हितकारणात् ॥९॥</p>
<p>श्रीमैत्रेय उवाच<br>
किमर्थं मथितः पाणिर् वेनस्य परमर्षिभिः ।<br>
यत्र जज्ञे महावीर्यः स पृथुर् मुनिसत्तम ॥१०॥</p>
<p>श्रीपराशर उवाच<br>
सुनीथा नाम या कन्या मृत्योः प्रथमतोऽभवत् ।<br>
अङ्गस्य भार्या सा दत्ता तस्यां वेनो व्यजायत ॥११॥<br>
स मातामहदोषेण तेन मृत्योः सुतात्मजः ।<br>
निसर्गाद् एष मैत्रेय दुष्ट एव व्यजायत ॥१२॥<br>
अभिषिक्तो यदा राज्ये स वेनः परमर्षिभिः ।<br>
घोषयामास स तदा पृथिव्यां पृथिवीपतिः ॥१३॥<br>
न यष्टव्यं न दातव्यं न होतव्यं कथञ्चन ।<br>
भोक्ता यज्ञस्य कस् त्व् अन्यो ह्यहं यज्ञपतिः प्रभुः ॥१४॥<br>
ततस् तम् ऋषयः पूर्वं सम्पूज्य पृथिवीपतिम् ।<br>
ऊचुः सामफलं वाक्यं मैत्रेय समुपस्थिताः ॥१५॥</p>
<p>ऋषय ऊचुः<br>
भो भो राजन् शृणुष्व त्वं यद् वदाम महीपते ।<br>
राज्यदेहोपकाराय प्रजानां च हितं परम् ॥१६॥<br>
दीर्घसत्रेण देवेशं सर्वयज्ञेश्वरं हरिम् ।<br>
पूजयिष्याम भद्रं ते तस्यांशस् ते भविष्यति ॥१७॥<br>
यज्ञेन यज्ञपुरुषो विष्णुः सम्प्रीणितो नृप ।<br>
अस्माभिर् भवतः कामान् सर्वान् एव प्रदास्यति ॥१८॥<br>
यज्ञैर् यज्ञेश्वरो येषां राष्ट्रे सम्पूजःय् हरिः ।<br>
तेषां सर्वेप्सितावाप्तिं ददाति नृप भूभृताम् ॥१९॥</p>
<p>वेन उवाच<br>
मत्तः कोऽभ्यधिकोऽन्योऽस्ति कश् चाराध्यो ममापरः ।<br>
कोऽयं हरिर् इति ख्यातो यो वो यज्ञेश्वरो मतः ॥२०॥<br>
ब्रह्मा जनार्द्नः शम्भुर् इन्द्रो वायुर् यमो रविः ।<br>
हुतभुग् वरुणो धाता पूषा भूमिर् निशाकरः ॥२१॥<br>
एते चान्ये च ये देवाः शापानुग्रहकारिणः ।<br>
नृपस्यैते शरीरस्थाः सर्वदेवमयो नृपः ॥२२॥<br>
एवं ज्ञात्वा मयाज्ञप्तं यद् यथा क्रियतां तथा ।<br>
न दातव्यं न यष्टव्यं न होतव्यं च भो द्विजाः ॥२३॥<br>
भर्तृशुश्रूषणं धर्मो यथा स्त्रीणां परो मतः ।<br>
ममाज्ञापालनं धर्मो भवतां च तथा द्विजाः ॥२४॥</p>
<p>ऋषय ऊचुः<br>
देह्यनुज्ञां महाराज मा धर्मो यातु सङ्क्षयम् ।<br>
हविषां परिणामोऽयं यद् एतद् अखिलं जगत् ॥२५॥</p>
<p>श्रीपराशर उवाच<br>
इति विज्ञाप्यमानोऽपि स वेनः परमर्षिभिः ।<br>
यदा ददाति नानुज्ञां प्रोक्तः प्रोक्तः पुनः पुनः ॥२६॥<br>
ततस् ते मुनयः सर्वे कोपामर्षसमन्विताः ।<br>
हन्यतां हन्यतां पाप इत्य् ऊचुस् ते परस्परम् ॥२७॥<br>
यो यज्ञपुरुषं विष्णुम् अनादिनिधनं प्रभुम् ।<br>
विनिन्दत्यधमाचारो न स योग्यो भुवः पतिः ॥२८॥<br>
इत्य् उक्त्वा मन्त्रपूतैस् तैः कुशैर् मुनिगणा नृपम् ।<br>
निजघ्नुर् निहतं पूर्वं भगवन्निन्दनादिना ॥२९॥<br>
ततश् च मुनयो रेणुं ददृशुः सर्वतो द्विज ।<br>
किम् एतद् इति चासन्नान् पप्रच्छुस् ते जनांस् तदा ॥३०॥<br>
आख्यातं च जनैस् तेषां चोरीभूतैर् अराजके ।<br>
राष्ट्रे तु लोकैर् आरब्धं परस्वादानम् आतुरैः ॥३१॥<br>
तेषाम् उदीर्णवेगानां चोराणां मुनिसत्तमाः ।<br>
सुमहान् दृश्यते रेणुः परवित्तापहारिणाम् ॥३२॥<br>
ततः सम्मन्त्र्य ते सर्वे मुनयस् तस्य भूभृतः ।<br>
ममन्थुर् ऊरुं पुत्रार्थम् अनपत्यस्य यत्नतः ॥३३॥<br>
मथ्यमानात् समुत्तस्थौ तस्योरोः पुरुषः किल ।<br>
दग्धस्थूणाप्रतीकाशः खर्वाटास्योऽतिह्रस्वकः ॥३४॥<br>
किं करोमीति तान् सर्वान् स विप्रान् आह चातुरः ।<br>
निषीदेति तम् ऊचुस् ते निषादस् तेन सोऽभवत् ॥३५॥<br>
ततस् तत्सम्भवा जाता विन्ध्यशैलनिवासिनः ।<br>
निषादा मुनिशार्दूल पापकर्मोपलक्षणाः ॥३६॥<br>
तेन द्वारेण तत्पापं निष्क्रान्तं तस्य भूपतेः ।<br>
निषादास् ते ततो जाता वेनकल्मषनाशनाः ॥३७॥<br>
तस्यैव दक्षिणं हस्तं ममन्थुस् ते ततो द्विजाः ॥३८॥<br>
मथ्यमाने च तत्राभूत् पृथुर् वैन्यः प्रतापवान् ।<br>
दीप्यमानः स्ववपुषा साक्षाद् अग्निर् इव ज्वलन् ॥३९॥<br>
आद्यम् आजगवं नाम खात् पपात ततो धनुः ।<br>
शराश् च दिव्या नभसः कवचं च पपात ह ॥४०॥<br>
तस्मिन् जाते तु भूतानि सप्रहृष्टानि सर्वशः ॥४१॥<br>
सत्पुत्रेणैव जातेन वेनोऽपि त्रिदिवं ययौ ।<br>
पुन्नाम्नो नरकात् त्रातः सुतेन सुमहात्मना ॥४२॥<br>
तं समुद्राश् च नद्यश् च रत्नान्य् आदाय सर्वशः ।<br>
तोयानि चाभिषेकार्थं सर्वाण्य् एवोपतस्थिरे ॥४३॥<br>
पितामहश् च भगवान् देवैर् आङ्गिरसैः सह ।<br>
स्थावराणि च भूतानि जङ्गमानि च सर्वशः ।<br>
समागम्य तदा वैन्यम् अभ्यसिञ्चन् नराधिपम् ॥४४॥<br>
हस्ते तु दक्षिणे चक्रं दृष्ट्वा तस्य पितामहः ।<br>
विष्णोर् अंशं पृथुं मत्वा परितोषं परं ययौ ॥४५॥<br>
विष्णुचक्रं करे चिह्नं सर्वेषां चक्रवर्तिनाम् ।<br>
भवत्यव्याहतो यस्य प्रभावस् त्रिदशैर् अपि ॥४६॥<br>
महता राजराज्येन पृथुर् वैन्यः प्रतापवान् ।<br>
सोऽभिषिक्तो महातेजा विधिवद् धर्मकोविदैः ॥४७॥<br>
पित्रापरञ्जितास् तस्य प्रजास् तेनानुरञ्जिताः ।<br>
अनुरागात् ततस् तस्य नाम राजेत्यजायत ॥४८॥<br>
आपस् तस्तम्भिरे चास्य समुद्रम् अभियास्यतः ।<br>
पर्वताश् च ददुर् मार्गं ध्वजभङ्गश् च नाभवत् ॥४९॥<br>
अकृष्टपच्या पृथिवी सिद्ध्यन्त्यन्नानि चिन्तया ।<br>
सर्वकामदुघा गावः पुटके पुटके मधु ॥५०॥<br>
तस्य वै जातमात्रस्य यज्ञे पैतामहे शुभे ।<br>
सूतः सूत्यां समुत्पन्नः सौत्येऽहनि महामतिः ॥५१॥<br>
तस्मिन्न् एव महायज्ञे जज्ञे प्राज्ञोऽथ मागधः ।<br>
प्रोक्तौ तदा मुनिवरैस् ताव् उभौ सूतमागधौ ॥५२॥<br>
स्तूयताम् एष नृपतिः पृथुर् वैन्यः प्रतापवान् ।<br>
कर्मैतद् अनुरूपं वां पात्रं स्तोत्रस्य चापरम् ॥५३॥<br>
ततस् ताव् ऊचतुर् विप्रान् सर्वान् एव कृताञ्जली ।<br>
अद्य जातस्य नो कर्म ज्ञाःय्ऽस्य महीपतेः ॥५४॥<br>
गुणा न चास्य ज्ञायन्ते न चास्य प्रथितं यशः ।<br>
स्तोत्रं किम् आश्रयं त्व् अस्य कार्यम् अस्माभिर् उच्यतम् ॥५५॥</p>
<p>ऋषय ऊचुः<br>
करिष्यत्य् एव यत् कर्म चक्रवर्ती महाबलः ।<br>
गुणा भविष्या ये चास्य तैर् अयं स्तूयतां नृपः ॥५६॥</p>
<p>श्रीपराशर उवाच<br>
ततः स नृपतिस् तोषं तच् छ्रुत्वा परमं ययौ ।<br>
सद्गुणैः श्लाघ्यताम् एति तस्माल् लभ्या गुणा मम ॥५७॥<br>
तस्माद् यद् अद्य स्तोत्रेण गुणनिर्वर्णनं त्व् इमौ ।<br>
करिष्येते करिष्यामि तद् एवाहं समाहितः ॥५८॥<br>
यद् इमौ वर्जनीयं च किञ्चिद् अत्र वदिष्यतः ।<br>
तद् अहं वर्जयिष्यामीत्य् एवं चक्रे मतिं नृपः ॥५९॥<br>
अथ तौ चक्रतुः स्तोत्रं पृथोर् वैन्यस्य धीमतः ।<br>
भविष्यैः कर्मभिः सम्यक्त् सुस्वरौ सूतमागधौ ॥६०॥<br>
सत्यवाग्दानशीलोऽयं सत्यसन्धो नरेश्वरः ।<br>
ह्रीमान् मैत्रः क्षमाशीलो विक्रान्तो दुष्टशासनः ॥६१॥<br>
धर्मज्ञश् च कृतज्ञश् च दयावान् प्रियभाषकः ।<br>
मान्यान् मानयिता यज्वा ब्रह्मण्यः साधुसम्मतः ॥६२॥<br>
समः शत्रौ च मित्रे च व्यवहारस्थितौ नृपः ॥६३॥<br>
सूतेनोक्तान् गुणान् इत्थं स तदा मागधेन च ।<br>
चकार हृदि तादृक् च कर्मणा कृतवान् असौ ॥६४॥<br>
ततस् तु पृथिवीपालः पालयन् पृथिवीम् इमाम् ।<br>
इयाज विविधैर् यज्ञैर् महद्भिर् भूरिदक्षिणैः ॥६५॥<br>
तं प्रजाः पृथिवीनाथम् उपतस्थुः क्षुधार्दिताः ।<br>
ओषधीषु प्रणष्टासु तस्मिन् काले ह्यराजके ।<br>
तम् ऊचुस् ते नताः पृष्टास् तत्रागमनकारणम् ॥६६॥</p>
<p>प्रजा ऊचुः<br>
अराजके नृपश्रेष्ठ धरित्र्या सकलौषधीः ।<br>
ग्रस्तास् ततः क्षयं यान्ति प्रजाः सर्वाः प्रजेश्वर ॥६७॥<br>
त्वं नो वृत्तिप्रदो धात्रा प्रजापालो निरूपितः ।<br>
देहि नः क्षुत्परीतानां प्रजानां जीवनौषधीः ॥६८॥</p>
<p>श्रीपराशर उवाच<br>
ततस् तु नृपतिर् दिव्यम् आदायाजगवं धनुः ।<br>
शरांश् च दिव्यान् कुपितः सोऽन्वधावद् वसुन्धराम् ॥६९॥<br>
ततो ननाश त्वरिता गौर् भूत्वा च वसुन्धरा ।<br>
सा लोकान् ब्रह्मलोकादीन् सन्त्रासाद् अगमन् मही ॥७०॥<br>
यत्र यत्र ययौ देवी सा तदा भूतधारिनी ।<br>
तत्र तत्र तु सा वैन्यं ददृशेऽभ्युद्यतायुधम् ॥७१॥<br>
ततस् तं प्राह बसुधा पृथुं पृथुपराक्रमम् ।<br>
प्रवेपमाना तद्बाणपरित्राणपरायणा ॥७२॥</p>
<p>पृथिव्य् उवाच<br>
स्त्रीवधे त्वं महापापं किं नरेन्द्र न पश्यसि ।<br>
येन मां हन्तुम् अत्यर्थं प्रकरोषि नृपोद्यमम् ॥७३॥</p>
<p>पृथुर् उवाच<br>
एकस्मिन् यत्र निधनं प्रापिते दुष्टकारिणि ।<br>
बहूनां भवति क्षेमं तस्य पुण्यप्रदो वधः ॥७४॥</p>
<p>पृथिव्य् उवाच<br>
प्रजानाम् उपकाराय यदि मां त्वं हनिष्यसि ।<br>
आधारः कः प्रजानां ते नृपश्रेष्ठ भविष्यति ॥७५॥</p>
<p>पृथुर् उवाच<br>
त्वां हत्वा वसुधे बाणैर् मच्छासनपराङ्मुखीम् ।<br>
आत्मयोगबलेनेमा धार्यैष्याम्यहं प्रजाः ॥७६॥</p>
<p>श्रीपराशर उवाच<br>
ततः प्रणम्य वसुधा तं भूयः प्राह पार्थिवम् ।<br>
प्रवेपिताङ्गी परमं साध्वसं समुपागता ॥७७॥</p>
<p>पृथिव्य् उवाच<br>
उपायतः समारब्धाः सर्वे सिद्ध्यन्त्य् उपक्रमाः ।<br>
तस्माद् वदाम्य् उपायं ते तं कुरुष्व यदीच्छसि ॥७८॥<br>
समस्ता या मया जीर्णा नरनाथ महौषधीः ।<br>
यदीच्छसि प्रदास्यामि ताः क्षीरपरिणामिनीः ॥७९॥<br>
तस्मात् प्रजाहितार्थाय मम धर्मभृतां वर ।<br>
तं तु वत्सं कुरुष्व त्वं क्षरेयं येन वत्सला ॥८०॥<br>
समां च कुरु सर्वत्र येन क्षीरं समन्ततः ।<br>
वरौषधीबीजभूतं बीजं सर्वत्र भावये ॥८१॥</p>
<p>श्रीपराशर उवाच<br>
तत उत्सारयामास शैलान् शतसहस्रशः ।<br>
धनुष्कोट्या तदा वैन्यस् तेन शैला विवर्धिताः ॥८२॥<br>
न हि पूर्वविसर्गे वै विषमे पृथिवीतले ।<br>
प्रविभागः पुराणां वा ग्रामाणां वा पुराभवत् ॥८३॥<br>
न सस्यानि न गोरक्ष्यं न कृषिर् न वणिक्पथः ।<br>
वैन्यात् प्रभृति मैत्रेय सर्वस्यैतस्य सम्भवः ॥८४॥<br>
यत्र यत्र समं त्व् अस्या भूमेर् आसीद् द्विजोत्तम ।<br>
तत्र तत्र प्रजाः सर्वा निवासं समरोचयन् ॥८५॥<br>
आहारः फलमूलानि प्रजानाम् अभवत् तदा ।<br>
कृच्छ्रेण महता सोऽपि प्रणष्टास्व् ओषधीषु वै ॥८६॥<br>
स कल्प्á वत्सं तु मनुं स्वायम्भुवं प्रभुम् ।<br>
स्वपाणौ पृथिवीनाथो दुदोह पृथिवीं पृथुः ।<br>
सस्यजातानि सर्वाणि प्रजानां हितकाम्यया ॥८७॥<br>
तेनान्नेन प्रजास् तात वर्तन्तेऽद्यापि नित्यशः ॥८८॥<br>
प्राणप्रदाता स पृथुर् यस्माद् भूमेर् अभूत् पिता ।<br>
ततस् तु पृथिवीसञ्ज्ञाम् अवापाखिलधारिणी ॥८९॥<br>
ततश् च देवैर् मुनिभिर् दैत्यैः रक्षोभिर् अद्रिभिः ।<br>
गन्धर्वैर् उरगैर् यक्षैः पितृभिस् तरुभिस् तथा ॥९०॥<br>
तत् तत् पात्रम् उपादाय तत् तद् दुग्धं मुने पयः ।<br>
वत्सदोग्धृविशेषाश् च तेषां तद्योनयोऽभवन् ॥९१॥<br>
सैषा धात्री विधात्री च धारिणी पोषणी तथा ।<br>
सर्वस्य तु ततः पृथ्वी विष्णुपादतलोद्भवा ॥९२॥<br>
एवम्प्रभावः स पृथुः पुत्रो वेनस्य वीर्यवान् ।<br>
जज्ञे महीपतिः पूर्वो राजाभूत् जनरञ्जनात् ॥९३॥<br>
य इदं जन्म वैन्यस्य पृथोः सङ्कीर्तयेन् नरः ।<br>
न तस्य दुष्कृतं किञ्चित् फलदायि प्रजायते ॥९४॥<br>
दुःस्वप्नोपशमं न्ṝणां शृण्वताम् एतद् उत्तमम् ।<br>
पृथोर् जन्म प्रभावश् च करोति सततं न्ṝणाम् ॥९५॥</p>
<p>इति श्रीविष्णुपुराणे प्रथमेंऽशे त्रयोदशोऽध्यायः<br>
॥१३॥</p>
<p>ओ)०(ओ</p>
<p>(१.१४)<br>
अथ चतुर्दशोऽध्यायः<br>
प्रचेतसां तपस्या</p>
<p>श्रीपराशर उवाच<br>
पृथोः पुत्रौ तु धर्मज्ञौ जज्ञातेऽन्तर्द्धिवादिनौ ।<br>
शिखण्डिनी हविर्धानम् अन्तर्धानाद् व्यजायत ॥१॥<br>
हविर्धानाद् षड् आग्नेयी धिषणाजनयत् सुतान् ।<br>
प्राचीनबर्हिषं शुक्रं गयं कृष्णं वृजाजिनौ ॥२॥<br>
प्राचीनबर्हिर् भगवान् महान् आसीत् प्रजापतिः ।<br>
हविर्धानान् महाभाग येन संवर्धिताः प्रजाः ॥३॥<br>
प्राचीनाग्राः कुशास् तस्य पृथिव्यां विश्रुता मुने ।<br>
प्राचीनबर्हिर् अभवत् ख्यातो भुवि महाबलः ॥४॥<br>
समुद्रतनयायां तु कृतदारो महीपतिः ।<br>
महतस् तपसः पारे सवर्णायां महामते ॥५॥<br>
सवर्णाधत्त सामुद्री दश प्राचीनबर्हिषः ।<br>
सर्वे प्रचेतसो नाम धनुर्वेदस्य पारगाः ॥६॥<br>
अपृथग् धर्मचरणास् तेऽतप्यन्त महत् तपः ।<br>
दशवर्षसहस्राणि समुद्रसलिलेशयाः ॥७॥</p>
<p>श्रीमैत्रेय उवाच<br>
यदर्थं ते महात्मानस् तपस् तेपुर् महामुने ।<br>
प्रचेतसः समुद्राम्भस्य् एतद् आख्यातुम् अर्हसि ॥८॥</p>
<p>श्रीपराशर उवाच<br>
पित्रा प्रचेतसः प्रोक्ताः प्रजार्थम् अमितात्मना ।<br>
प्रजापतिनियुक्तेन बहुमानपुरःसरम् ॥९॥</p>
<p>प्राचीनबर्हिर् उवाच<br>
ब्रह्मणा देवदेवेन समादिष्टोऽस्म्यहं सुताः ।<br>
प्रजाः संवर्धनीयास् ते मया चोक्तं तथेति तम् ॥१०॥<br>
तन् मम प्रीतये पुत्राः प्रजावृद्धिम् अतन्द्रिताः ।<br>
कुरुध्वं माननीया वः सम्यग् आज्ञा प्रजापतेः ॥११॥</p>
<p>श्रीपराशर उवाच<br>
ततस् ते तत् पितुः श्रुत्वा वचनं नृपनन्दनाः ।<br>
तथेत्य् उक्त्वा च तं भूयः पप्रच्छुः पितरं मुने ॥१२॥</p>
<p>प्रचेतस ऊचुः<br>
येन तात प्रजावृद्धौ समर्थाः कर्मणा वयम् ।<br>
भवेम तत् समस्तं नः कर्म व्याख्यातुम् अर्हसि ॥१३॥</p>
<p>पितोवाच<br>
आराध्य वरदं विष्णुम् इष्टप्राप्तिम् असंशयम् ।<br>
समेति नान्यथा मर्त्यः किम् अन्यत् कथयामि वः ॥१४॥<br>
तस्मात् प्रजाविवृद्ध्यर्थं सर्वभूतप्रभुं हरिम् ।<br>
आराधयत गोविन्दं यदि सिद्धिम् अभीप्स्यथ ॥१५॥<br>
धर्मम् अर्थं च कामं च मोक्षं चान्विच्छतां सदा ।<br>
आराधनीयो भगवान् अनादिपुरुषोत्तमः ॥१६॥<br>
यस्मिन्न् आराधिते सर्गं चकारादौ प्रजापतिः ।<br>
तम् आराध्याच्युतं वृद्धिः प्रजानां वो भविष्यति ॥१७॥</p>
<p>श्रीपराशर उवाच<br>
इत्य् एवम् उक्तास् ते पित्रा पुत्राः प्रचेतसो दश ।<br>
मग्नाः पयोधिसलिले तपस् तेपुः समाहिताः ॥१८॥<br>
दशवर्षसहस्राणि न्यस्तचित्ता जगत्पतौ ।<br>
नारायणे मुनिश्रेष्ठ सर्वलोकपरायणे ॥१९॥<br>
तत्रैवावस्थिता देवम् एकाग्रमनसो हरिम् ।<br>
तुष्टुवुर् यः स्तुतः कामान् स्तोतुर् इष्टान् प्रयच्छति ॥२०॥</p>
<p>श्रीमैत्रेय उवाच<br>
स्तवं प्रचेतसो विष्णोः समुद्राम्भसि संस्थिताः ।<br>
चक्रुस् तन् मे मुनिश्रेष्ठ सुपुण्यं वक्तुम् अर्हसि ॥२१॥</p>
<p>श्रीपराशर उवाच<br>
शृणु मैत्रेय गोविन्दं यथापूर्वं प्रचेतसः ।<br>
तुष्टुवुस् तन्मयीभूताः समुद्रसलिलेशयाः ॥२२॥</p>
<p>प्रचेतस ऊचुः<br>
नताः स्म सर्ववचसां प्रतिष्ठा यत्र शाश्वती ।<br>
तम् आद्यन्तम् अशेषस्य जगतः परमं प्रभुम् ॥२३॥<br>
ज्योतिर् आद्यम् अनौपम्यम् अण्व् अनन्तम् अपारवत् ।<br>
योनिभूतम् अशेषस्य स्थावरस्य चरस्य च ॥२४॥<br>
यस्याहः प्रथमं रूपम् अरूपस्य तथा निशा ।<br>
सन्ध्या च परमेशस्य तस्मै कालात्मना नमः ॥२५॥<br>
भुजःय्ऽनुदिनं देवैः पितृभिश् च सुधात्मकः ।<br>
जीवभूतः समस्तस्य तस्मै सोमात्मना नमः ॥२६॥<br>
यस् तमांस्यत्ति तीव्रात्मा प्रभाभिर् भासयन् नभः ।<br>
घर्मशीताम्भसां योनिस् तस्मै सूर्यात्मना नमः ॥२७॥<br>
काठिन्यवान् यो बिभर्ति जगद् एतद् अशेषतः ।<br>
शब्दादिसंश्रयो व्यापी तस्मै भूम्यात्मना नमः ॥२८॥<br>
यद् योनिभूतं जगतो बीजं यत् सर्वदेहिनाम् ।<br>
तत् तोयरूपम् ईशस्य नमामो हरिमेधसः ॥२९॥<br>
यो मुकिहं सर्वदेवानां हव्यभुक्कव्यभुक् तथा ।<br>
पित्ṝणां च नमस् तस्मै विष्णवे पावकात्मना ॥३०॥<br>
पञ्चधावस्थितो देहे यश् चेष्टां कुरुतेऽनिशम् ।<br>
आकाशयोनिर् भगवांस् तस्मै वाय्वात्मना नमः ॥३१॥<br>
अवकाशम् अशेषाणां भूतानां यः प्रयच्छति ।<br>
अनन्तमूर्तिमाञ् च्छुद्धस् तस्मै व्योमात्मना नमः ॥३२॥<br>
समस्तेन्द्रियसर्गस्य यः सदा स्थानम् उत्तमम् ।<br>
तस्मै शब्दादिरूपाय नमः कृष्णाय वेधसे ॥३३॥<br>
गृह्णाति विषयान् नित्यम् इन्द्रियात्मा क्षराक्षरः ।<br>
यस् तस्मै ज्ञानमूलाय नताः स्म हरिमेधसे ॥३४॥<br>
गृहीतान् इन्द्रियैर् अर्थान् आत्मना यः प्रयच्छति ।<br>
अन्तःकरणरूपाय तस्मै विश्वात्मना नमः ॥३५॥<br>
यस्मिन्न् अनन्ते सकलं विश्वं यस्मात् तथोद्गतम् ।<br>
लयस्थानं च यस् तस्मै नमः प्रकृतिधर्मिणे ॥३६॥<br>
शुद्धं संलक्ष्यते भ्रान्त्या गुणवान् इव योऽगुणः ।<br>
तम् आत्मरूपिणं देवं नताः स्म पुरुषोत्तमम् ॥३७॥<br>
अविकारम् अजं शुद्धं निर्गुणं यन् निरञ्जनम् ।<br>
नताः स्म तत्परं ब्रह्म विष्णोर् यत् परमं पदम् ॥३८॥<br>
अदीर्घह्रस्वस्थूलम् अनण्व् अश्यामलोहितम् ।<br>
अस्नेहच्छायम् अतनुम् असक्तम् अशरीरिणम् ॥३९॥<br>
अनाकाशम् असंस्पर्शम् अगन्धम् अरसं च यत् ।<br>
अचक्षुश्रोत्रम् अचलम् अवाक्पाणिम् अमानसम् ॥४०॥<br>
अनामगोत्रम् असुखम् अतेजस्कम् अहेतुकम् ।<br>
अभयं भ्रान्तिरहितम् अनिद्रम् अजरामरम् ॥४१॥<br>
अरजोऽशब्दम् अमृतम् अप्लुतं यद् असंवृतम् ।<br>
पूर्वापरे न वै यस्मिंस् तद् विष्णोः परमं पदम् ॥४२॥<br>
परमेशत्वगुणवत् सर्वभूतम् असंश्रयम् ।<br>
नताः स्म तत्पदं विष्णोर् जिह्वादृग्गोचरं न यत् ॥४३॥</p>
<p>श्रीपराशर उवाच<br>
एवं प्रचेतसो विष्णुं स्तुवन्तस् तत्समाधयः ।<br>
दशवर्षसहस्राणि तपश् चेरुर् महार्णवे ॥४४॥<br>
ततः प्रसन्नो भगवांस् तेषाम् अन्तर्जले हरिः ।<br>
ददौ दर्शनम् उन्निद्रनीलोत्पलदलच्छविः ॥४५॥<br>
पतत्रिराजम् आरूढम् अवलोक्य प्रचेतसः ।<br>
प्रणिपेतुः शिरोभिस् तं भक्तिभारावनामितैः ॥४६॥<br>
ततस् तान् आह भगवान् विर्यताम् इप्सतो वरः ।<br>
प्रसदसुमुखोऽहं वो वरदः समुपस्थितः ॥४७॥<br>
ततस् तम् ऊचुर् वरदं प्रणिपत्य प्रचेतसः ।<br>
यथा पित्रा समादिष्टं प्रजानां वृद्धिकारणम् ॥४८॥<br>
स चापि देवस् तं दत्त्वा यथाभिलषितं वरम् ।<br>
अन्तर्धानं जगामाशु ते च निश्चक्रमुर् जलात् ॥४९॥</p>
<p>इति श्रीविष्णुपुराणे प्रथमेंऽशे चतुर्दशोऽध्यायः<br>
॥१४॥</p>
<p>ओ)०(ओ</p>
<p>(१.१५)<br>
अथ पञ्चदशोऽध्यायः<br>
कुण्डमुनिचरितं, मैथुनधर्मेण दक्षस्य प्रजासृष्टिश् च</p>
<p>पराशर उवाच<br>
तपश् चरत्सु पृथिवीं प्रचेतःसु महीरुहाः ।<br>
अरक्ष्यमाणाम् आबब्रुर् बभूवाथ प्रजाक्षयः ॥१॥</p>
<p>प्रचेतःसु तपश् चरत्सु तत्पितरि च नादात् तत्त्वज्ञानं प्राप्य राज्यं त्यक्त्वा वनं गते सति इति द्रष्टव्यम् । तद् उक्तम्</p>
<p>प्राचीनबर्हिषं क्षत्तकर्मस्व् आसक्तचेतसम् ।<br>
नारदोऽध्यात्मतत्त्वज्ञः कृपालुः प्रत्यबोधयत् ॥ [भा.पु. ४.२५.३]</p>
<p>इत्यादिना पुरञ्जनाख्यानेन । अतोऽरक्ष्यमाणां पृथिवीं कर्षणाद्यभावाद् महीरुहा आवृतवन्तः ॥१३॥</p>
<p>नाशकन् मारुतो वातु वृतं खम् अभवद् द्रुमैः ।<br>
दशवर्षसहस्राणि न शेकुश् चेष्टितं प्रजाः ॥२॥<br>
तद् दृष्ट्वा जलनिष्क्रान्ताः सर्वे क्रुद्धाः प्रचेतसः ।<br>
मुखेभ्यो वायुम् अग्निं च तेऽसृजन् जातमन्यवः ॥३॥<br>
उन्मूलान् अथ तान् वृक्षान् कृत्वा वायुर् अशोषयत् ।<br>
तान् अग्निर् अदहद् घोरस् तत्राभूद् द्रुमसङ्क्षयः ॥४॥</p>
<p>वायोर् अग्नेः सृष्टेः प्रयोजनम् आहउन्मूलान् इति ॥४॥</p>
<p>द्रुमक्षयम् अथो दृष्ट्वा किञ्चिच् छिष्टेषु शाखिषु ।<br>
उपागम्याब्रवीद् एतान् राजा सोमः प्रजापतीन् ॥५॥</p>
<p>सोमो वृक्षाणां राजा । प्रजापतीन् इत्यनेन कन्दमूलफलादिभिः प्रजावृद्धिकारिणां वृक्षाणां दाहः प्रजापालकानां युष्माकम् अनुचित इति सामोपायः .सूचितः ॥५॥</p>
<p>कोपं यच्छत राजानः शृणुध्वं च वचो मम ।<br>
सन्धानं वः करिष्यामि सह क्षितिरुहैर् अहम् ॥६॥</p>
<p>कोपं यच्छत नियमयत ॥६॥</p>
<p>रत्नभूता च कन्येयं वाक्षेयी वरवर्णिनी ।<br>
भविष्यं जानता पूर्वं मया गोभिर् विवर्धिता ॥७॥</p>
<p>तपःप्रदानेन सन्धानं करोति, रत्नभूतेति । वार्क्षेयी वृक्षजा । भविष्यत इयं युष्माकं पत्नी भविष्यति, अस्यां दक्षो जनिष्‎यते, तद्वंशेन च त्रिलोकी पूरयिष्यत इत्य् आदिर् अजानता मया गोभिः सुधामयै रश्मिभिः संवर्धिता ॥७॥</p>
<p>मारिषा नाम नाम्नैषा वृक्षाणाम् इति निर्मिता ।<br>
भार्या वोऽस्तु महाभागा ध्रुवं वंशविवर्धिनी ॥८॥<br>
युष्माकं तेजसोऽर्धेन मम चार्धेन तेजसः ।<br>
अस्याम् उत्पत्स्यते विद्वान् दक्षो नाम प्रजापतिः ॥९॥<br>
मम चांशेन संयुक्तो युष्मत्तेजोमयेन वै ।<br>
तेजसाग्रिसमो भूयः प्रजाः संवर्धयिष्यति ॥१०॥<br>
कण्डुर् नाम मुनिः पूर्वम् आसीद् वेदविदां वरः ।<br>
सुरम्ये गोमतीतीरे स तेपे परमं तपः ॥११॥<br>
तत्क्षोभाय सुरेन्द्रेण प्रम्लोचाख्या वराप्सराः ।<br>
प्रयुक्ता क्षोभयामास तम् ऋषिं सा शुचिस्मिता ॥१२॥<br>
क्षोभितः स तया सार्धं वर्षाणाम् अधिकं शतम् ।<br>
अतिष्ठन् मन्दरद्रोण्यां विषयासक्तमानसः ॥१३॥<br>
तं सा प्राह महाभाग गन्तुम् इच्छाम्यहं दिवम् ।<br>
प्रसादसुमुखो ब्रह्मन्न् अनुज्ञां दातुम् अर्हसि ॥१४॥<br>
तयैवम् उक्तः स मुनिस् तस्याम् आसक्तमानसः ।<br>
दिनानि कतिचिद् भद्रे स्थीयताम् इत्यभाषत ॥१५॥<br>
एवम् उक्ता ततस् तेन साग्रं वर्षशतं पुनः ।<br>
बुभुजे विषयांस् तन्वी तेन साकं महात्मना ॥१६॥<br>
अनुज्ञां देहि भगवन् व्रजामि त्रिदशालयम् ।<br>
उक्तस् तथेति स पुनः स्थीयताम् इत्यभाषत ॥१७॥<br>
पुनर् गते वर्षशते साधिके सा शुभानना ।<br>
यामीत्य् आह दिवं ब्रह्मन् प्रणयस्मितशोभनम् ॥१८॥<br>
उक्तस् तयैवं स मुनिर् उपगुह्यायतेक्षणाम् ।<br>
इहास्यतां क्षणं सुभ्रु चिरकालं गमिष्यसि ॥१९॥<br>
सा क्रीडमाना सुश्रोणी सह तेनार्षिणा पुनः ।<br>
शतद्वयं किञ्चिद् ऊनं वर्षाणाम् अन्वतिष्टत ॥२०॥<br>
गमनाय महाभाग देवराजनिवेशनम् ।<br>
प्रोक्तः प्रोक्तस् तया तन्व्या स्थीयताम् इत्यभाषत ॥२१॥<br>
तस्य शापभयाद् भीता दाक्षिण्येन च दक्षिणा ।<br>
प्रोक्ता प्रणयभङ्गार्तिवेदिनी नजहौ मुनिम् ॥२२॥<br>
तया च रमतस् तस्य परमर्षेर् अहर्निशम् ।<br>
नवं नवम् अभूत् प्रेम मन्मथाविष्टचेतसः ॥२३॥<br>
एकदा तु त्वरायुक्तो निश्चक्रामोटजान् मुनिः ।<br>
निष्क्रामन्तं च कुत्रेति गम्यते प्राह सा शुभा ॥२४॥<br>
इत्य् उक्तः स तया प्राह परिवृत्तम् अहः शुभे ।<br>
सन्ध्योपास्तिं करिष्यामि क्रियालोपोऽन्यथा भवेत् ॥२५॥<br>
ततः प्रहस्य सुदती तं सा प्राह महामुनिम् ।<br>
किम् अद्य सर्वधर्मज्ञ परिवृत्तम् अहस् तव ॥२६॥<br>
बहूनां विप्र वर्षाणां परिवृत्तम् अहस् तव ।<br>
गतम् एतन् न कुरुते विस्मयं कस्य कथ्यताम् ॥२७॥</p>
<p>मुनिर् उवाच<br>
प्रातस् त्वम् आगता भद्रे नदीतीरम् इदं शुभम् ।<br>
मया दृष्टासि तन्वङ्गि प्रविष्टासि ममाश्रयम् ॥२८॥<br>
इयं च वर्तते सन्ध्या परिणामम् अहर् गतम् ।<br>
उपहासः किमर्थोऽयं सद्भावः कथ्यतां मम ॥२९॥</p>
<p>प्रम्लोचोवाच<br>
प्रत्यूषस्यागता ब्रह्मन् सत्यम् एतन् न तन् मृषा ।<br>
नन्व् अस्य तस्य कालस्य गतान्यब्दशतानि ते ॥३०॥</p>
<p>सोम उवाच<br>
ततः साध्वसो विप्रस् तां पप्रच्छायतेक्षणाम् ।<br>
कथ्यतां भीरु कः कालस् त्वया मे रमतः सह ॥३१॥</p>
<p>प्रम्लोचोवाच<br>
सप्तोत्तरान्यतीतानि नववर्षशतानि ते ।<br>
भासाश् च षट् तथैवान्यत् समतीतं दिनत्रयम् ॥३२॥</p>
<p>ऋषिर् उवाच<br>
सत्यं भीरु वदस्य् एतत् परिहासोऽथ वा शुभे ।<br>
दिनम् एकम् अहं मन्ये त्वया सार्धम् इहासितम् ॥३३॥</p>
<p>प्रम्लोचोवाच<br>
वदिष्याम्यनृतं ब्रह्मन् कथम् अत्र तवान्तिके ।<br>
विशेषेणाद्य भवता पृष्टा मार्गानुवर्तिना ॥३४॥</p>
<p>सोम उवाच<br>
निशम्य तद्वचः सत्यं स मुनिर् नृपनन्दनाः ।<br>
धिग् धिङ् माम् इत्यतीवेत्थं निनिन्दात्मानम् आत्मना ॥३५॥</p>
<p>मुनिर् उवाच<br>
तपांसि मम नष्टानि हतं ब्रह्मविदां धनम् ।<br>
हतो विवेकः केनापि योषिन्मोहाय निर्मिता ॥३६॥<br>
ऊर्मिषट्कातिगं ब्रह्म ज्ञेयम् आत्मजयेन मे ।<br>
मतिर् एषा हृता येन धिक् तं कामं महाग्रहम् ॥३७॥<br>
व्रतानि वेदवेद्याप्तिकारणान्यखिलानि च ।<br>
नरकग्राममार्गेण सङ्गेनापहृतानि मे ॥३८॥<br>
विनिन्द्येत्थं स धर्मज्ञः स्वयम् आत्मानम् आत्मना ।<br>
ताम् अप्सरसम् आसीनाम् इदं वचनम् अब्रवीत् ॥३९॥<br>
गच्छ पापे यथाकामं यत् कार्यं तत् कृतं त्वया ।<br>
देवराजस्य मत्क्षोभं कुर्वन्त्या भावचेष्टितैः ॥४०॥<br>
न त्वां करोम्यहं भस्म क्रोधतीव्रेण वह्निना ।<br>
सतां सप्तपदं मैत्रम् उषितोऽहं त्वया सह ॥४१॥<br>
अथवा तव को दोषः किं वा कुप्याम्यहं तव ।<br>
ममैव दोषो नितरां येनाहम् अजितेन्द्रियः ॥४२॥<br>
यया शक्रप्रियार्थिन्या कृतो मे तपसो व्ययः ।<br>
त्वया धिक् तां महामोहमञ्जूषं सुजुगुप्सिताम् ॥४३॥</p>
<p>सोम उवाच<br>
यावद् इत्थं स विप्रर्षिस् तां ब्रवीति सुमध्यमाम् ।<br>
तावद् गलत्स्वेदजला साबभूवातिवेपथुः ॥४४॥<br>
प्रवेपमानां सततं स्विन्नगात्रलतां सतीम् ।<br>
गच्छ गच्छेति सक्रोधम् उवाच मुनिसत्तमः ॥४५॥<br>
सा तु निर्भर्त्सिता तेन विनिष्क्रम्य तदाश्रमात् ।<br>
आकाशगामिनी स्वेदं ममार्ज तरुपल्लवैः ॥४६॥<br>
निर्मार्जमाना गात्राणि गलत्स्वेदजलानि वै ।<br>
वृक्षाद् वृक्षं ययौ बाला तदग्रारुणपल्लवैः ॥४७॥<br>
ऋषिणा यस् तदा गर्भस् तस्या देहे समाहितः ।<br>
निर्जगाम स रोमाञ्चस्वेदरूपी तदङ्गतः ॥४८॥<br>
तं वृक्षा जगृहुर् गर्भम् एकं चक्रे तु मारुतः ।<br>
मया चाप्यायितो गोभिः स तदा ववृधे शनैः ॥४९॥<br>
वृक्षाग्रगर्भसम्भूता मारिषाख्या वरानना ।<br>
तां प्रदास्यन्ति वो वृक्षाः कोप एष प्रशाम्यताम् ॥५०॥<br>
कण्डोर् अपत्यम् एवं सा वृक्षेभ्यश् च समुद्गता ।<br>
ममापत्यं तथा वायोः प्रम्लोचातनया च सा ॥५१॥</p>
<p>श्रीपराशर उवाच<br>
स चापि भगवान् कण्डुः क्षीणे तपसि सत्तमः ।<br>
पुरुषोत्तमाख्यं मैत्रेय विष्णोर् आयतनं ययौ ॥५२॥<br>
तत्रैकाग्रमतिर् भूत्वा चकाराराधनं हरेः ।<br>
ब्रह्मपारमयं कुर्वन् जपम् एकाग्रमानसः ।<br>
ऊर्ध्वबाहुर् महायोगी स्थित्वासौ भूपनन्दनाः ॥५३॥</p>
<p>प्रचेतस ऊचुः<br>
ब्रह्मपारं मुनेः श्रोतुम् इच्छामः परमं स्तवम् ।<br>
जपता कण्डुना देवो येनाराध्यत केशवः ॥५४॥</p>
<p>सोम उवाच<br>
पारं परं विष्णुर् अपारपारपारः<br>
परः परेभ्यः परमार्थरूपी ।<br>
स ब्रह्मपारः परपारभूतः<br>
परः पराणाम् अपि पारपारः ॥५५॥</p>
<p>सङ्कीर्त्य तत्त्वं त्रिश्लोक्या प्रार्थना च चतुर्थतः ।<br>
ब्रह्मपारस्तवेनैवं कण्टोस् तुष्टोऽचिराद् धरिः ॥</p>
<p>पारं परम् इत्यादि त्रिभिः श्लोकैर् विष्णोस् तत्त्वं सङ्कीर्त्य चतुर्थेन रागादिदोषोपशमः प्रार्थयते । परं निरतिशयम् आवृत्तिशून्यं संसाराध्वनः पारम् अवधिर् विष्णुः । सोऽध्वनः परम् आप्नोति तद् विष्णोः परमं पदम् इति श्रुतेः । अतः अपारपारो दुरन्तस्य संसाराध्वनः परत्वात् अपारो दुष्प्रापः पारो यस्य स वा । पारतीरसमाप्ताव् इति धातुः । तर्हि दीर्घेण कालेन प्राप्यः स्यात् ? तत्राहुःपरः परेभ्य इति परेभ्य आकाशादिभ्योऽपि परः अनन्त इत्यर्थः । महतो महीयान् इति श्रुतेः । अत एव परमार्थरूपी । सत्यस्वरूपः । यद् वा, अर्थः प्रयोजनं परमपुरुषार्थः परमानन्दः स एव ।</p>
<p>ननु तस्य दुष्प्रापत्वे कथं परमपुरुषता ? कथं वा सोऽध्वनः परम् आप्नोति इति श्रुतिः ? तत्राहस ब्रह्म वेदः तपो वा सहितास् तन्निष्ठाः सब्रह्मणः तेषां पारः प्राप्तुं शक्यः । तत् कुतः ? इत्यत्राहपरपारभूतः परस्यानात्मभूतप्रपञ्चस्य पारभूतः अवधिरूपः ।</p>
<p>तत्र हेतुःपरः पराणाम् अपीति आत्माध्यासाद् आत्मत्वेन प्रतीतानाम् इन्द्रियादीनां परः निरुपाधिकः । परमात्मा इन्द्रियेभ्यः परा ह्यर्थाः इत्य् उपक्रम्य पुरुषान् न परं किञ्चित् सा काष्ठा सा परा गतिः इति श्रुतेः । अयम् अर्थःनहि ग्रामादिवद् गत्या तत्प्राप्तिः, येन दुरन्तसंसाराध्वपारत्वाद् अनन्तत्वाच् च न प्राप्येत । किन्तु अयं ततोऽतिदूरीभूतोऽपि तपोविशुद्धचित्तैर् वेदोत्पन्नज्ञानेन अज्ञानकृतानात्मप्रपञ्चाद् अन्तः प्राप्तुं शक्य इति । अत एवोपाधिपरिच्छेदाभावान् निरशङ्कुशाचिन्त्यपरमैश्वर्येण पारपारः । पारश् चासौ पारश् चेति समासः । पृ पालनपूरणयोर् इति धातोः । पार इति रूपम् । स्वभक्तानां पावनात् पारः । अपेक्षितैर् वरैः पूरणाच् च पार इति द्वितीयपारशब्दस्यथार्थः । यद् वा, पाराः पालकाः पूरकाश् च ये इन्द्रब्रह्मादयस् तेषाम् अपि पालकः पूरकश् चेत्यर्थः ॥५५॥</p>
<p>स कारणं कारणतस् ततोऽपि<br>
तस्यापि हेतुः परहेतुहेतुः ।<br>
कार्येषु चैवं सह कर्मकर्तृ<br>
रूपैर् अशेषैर् अवतीह सर्वम् ॥५६॥</p>
<p>तद् एवं विशुद्धरूपेण स्तुत्वा सार्वात्म्येन स्तौतिस कारणम् इति । कारणत इति षष्ठ्यर्थे तसिल् । स विष्णुः कारणस्यापि कारणं, तस्यापि कारणम् इत्य् एवं चराचरकारणं ब्रह्माण्डम् आरभ्य मूलकारणपर्यन्तं कारणमालात्मकः । यथोक्तं ब्रह्मस्तुतौकारणं कारणस्यापि तस्य कारणम् इत्यादि । कार्येषु चैवम् इत्यनेन प्रकृतिकार्यं महत्तत्त्वम् आरभ्य चरमकार्यपर्यन्तं कार्यमालात्मको विष्णुर् एवेत्य् उक्तम् ।तद् एवं सृष्टिक्रियायाम् उपादानकारणत्वेन तत्कार्यत्वेन च सार्वात्म्यम् उक्त्वा पालनक्रियायां पाल्यरूपकर्मतया तत्कर्तृतया वा सार्वात्म्यम् आहस इति । निपातोऽवधारणार्थः । स विष्णुर् एव धर्मादिरूपैः पालनीयैस् तत्पालकैश् च कर्तृरूपैर् अशेषैः स्वीयैर् उपलक्षितः सन् सर्वम् अवतीति ।</p>
<p>यद् वा, अशेषैः कर्मरूपैः कर्तृरूपैश् च । सहैवम् इति कर्मकर्तृरूपमालान्तरात्मकश् चातिदेशः । तत्र कर्तुर् ईप्सिततमं कर्म इति स्मृतेः । कर्तुः क्रियया ग्रामगमनादिकरणिकया भावनाख्यया यद् ईप्सिततमं सुखं, तद् एव मुख्यं कर्म् अत्र ग्र्ः‎‎यते । ग्रामादेस् तु धात्वर्थकर्मतैव न भावनाकर्मता । अत एवास्ते शेते इत्यादिषु अकर्मकेष्व् अपि प्रत्ययांशे भावनाप्रतीतेर् भाव्यं विना भावनाभावाच् च । सुखकाम आसीत् स्वार्थ्यकामः शयीत्येत्य् एवम् आदिप्रयोगेष्व् आसनेन सुखं भावयेद् इत्य् एवम् आदिवचनव्यक्त्या सुखादेर् भावनाकर्मत्वम् अभ्युपगम्यते । तद् उक्तम् भट्टैः</p>
<p>अस्त्य् आदाव् अपि कर्त्रंशे भाव्यम् अस्त्ये व भावना ।<br>
अन्यत्रांशे च नात्ट्त न तथा सा प्रभासते ॥ इति ।</p>
<p>यद्य् एवम् अकर्मकेष्व् अपि भाव्यं स्यात्, कस् तर्हि सकर्मकाकर्मयोर् भेद इत्य् आक्षिप्य परिहारश् चोक्तः ।</p>
<p>साक्षाद् अव्यभिचारेण धात्वर्थो यत्र कर्मभाक् ।<br>
सकर्मकः स धातुः स्यात् पारम्पर्ये त्व् अकर्मकः ॥ इति ।</p>
<p>अत्रोक्तकर्मशब्देन ईप्सिततमसुखवाचिना मानुषानन्दम् आरभ्य ब्रह्मानन्दपर्यन्तपुरुषार्थसाधकोऽपि विष्णुर् एवेत्य् उक्तम् । तद् एवं कारणकार्यकर्मकर्तृरूपैः सृष्टिलयक्रियाप्रतियोगिभिस् तत्तत्सम्बन्धिसार्वात्म्यम् आहअशेषैर् एतै रूपैः स विष्णुः सर्वम् अवतीति ॥५६॥</p>
<p>ब्रह्म प्रभुर् ब्रह्म स सर्वभूतो<br>
ब्रह्म प्रजानां पतिर् अच्युतोऽसौ<br>
ब्रह्माक्षरं नित्यम् अजं स विष्णुर्<br>
अपक्षयाद्यैर् अखिलैर् असङ्गि ॥५७॥</p>
<p>ननु यदि शुद्धं ब्रह्मैवासौ विष्णुः, तर्हि कथम् अशेषै रूपैर् अवतीत्य् उच्यते ? अथ सर्वात्मकस् तर्हि सर्वभावविकारप्राप्तेः कुतोऽस्य विशुद्धता । इत्य् आशङ्क्याहब्रह्मेति । स विष्णुः शुद्धं ब्रह्मैव सन् प्रभुः सर्वनियन्ता ब्रह्मैव सन् सर्वभूतश् च । ब्रह्मैव सन् प्रजानां पतिश् च पालकः ।</p>
<p>ननु ब्रह्मस्वरूपाप्रच्युत्या यतोऽसाव् अच्युतः प्रसिद्धः । अतः स विष्णुः व्यापनशीलः । सर्वात्मकोऽपि सन् अक्षरं ध्रुवं नित्यम् अजम् अपक्षयाद्यैर् असङ्गि अपरिक्षयविपरिणामवृद्धिसङ्गरहितं च ब्रह्मैव अचिन्त्यस्वाधीनमायया सर्वात्मतया स विवर्तते, अतो नायं विरोधः इति भावः ॥५७॥</p>
<p>ब्रह्माक्षरम् अजं नित्यं यथासौ पुरुषोत्तमः ।<br>
तथा रागादयो दोषा प्रयान्तु प्रशमं मम ॥५८॥</p>
<p>उक्तं तत्त्वम् अनुस्मरन् दोषोपशमं प्रार्थ‎यतेब्रह्माक्षरम् इति । यथा निर्विकारं ब्रह्मैवासौ पुरुषोत्तमः, तथा तदनुस्मरणेण तत्प्रसादाल् लब्धात् स्वरूपाविर्भावाद् मम रागादयः राग आदिकारणं येषां क्रियलोपयोगभङ्गादिदोषाणां ते सर्वे दोषाः प्रकर्षेण समूलं शमं नाशं प्रयान्तु ॥५८॥</p>
<p>सोम उवाच<br>
एतद् ब्रह्मपराख्यं वै संस्तवं परमं जपन् ।<br>
अवाप परमां सिद्धिं स तम् आराध्य केशवम् ॥५९॥<br>
इमं स्तवं यः पठति शृणुयाद् वापि नित्यशः ।<br>
स कामदोषैर् अखिलैर् मुक्तः प्राप्नोति वाञ्छितम् ॥५९अ॥<br>
इयं च मारिषा पूर्वम् आसीद् या तां ब्रवीमि वः ।<br>
कार्यगौरवम् एतस्याः कथने फलदायि वः ॥६०॥<br>
अपुत्रा प्राग् इयं विष्णुं मृते भर्तरि सत्तमा ।<br>
भूपपत्नी महाभागा तोषयामास भक्तितः ॥६१॥<br>
आराधितस् तया विष्णुः प्राह प्रत्यक्षतां गतः ।<br>
वरं वृणीष्वेति शुभे सा च प्राहात्मवाञ्छितम् ॥६२॥<br>
भगवन् बालवैधव्यं वृथाजन्माहम् ईदृशी ।<br>
मन्दभाग्या समुद्भूता विफला च जगत्पते ॥६३॥<br>
भवन्तु पतयः श्लाघ्या मम जन्मनि जन्मनि ।<br>
त्वत्प्रसादात् तथा पुत्रः प्रजापतिसमोऽस्तु मे ॥६४॥<br>
कुलं शीलं वयः सत्यं दाक्षिण्यं क्षिप्त्रकारिता ।<br>
अविसंवादिता सत्त्वं वृद्धसेवा कृतज्ञता ॥६५॥<br>
रूपसम्पत्समायुक्ता सर्वस्य प्रियदर्शना ।<br>
अयोनिजा च जायेयं त्वत्प्रसादाद् अधोक्षज ॥६६॥</p>
<p>सोम उवाच<br>
तयैवम् उक्तो देवेशो हृषीकेश उवाच ताम् ।<br>
प्रणामनम्राम् उत्थाप्य वरदः परमेश्वरः ॥६७॥</p>
<p>देव उवाच<br>
भविष्यन्ति महावीर्या एकस्मिन्न् एव जन्मनि ।<br>
प्रख्यातोदारकर्माणो भवत्याः पतयो दश ॥६८॥<br>
पुत्रं च सुमहावीर्यं महाबलपराक्रमम् ।<br>
प्रजापतिगुणैर् युक्तं त्वम् अवाप्स्यसि शोभने ॥६९॥<br>
वंशानां तस्य कर्तृत्वं जगत्यस्मिन् भविष्यति ।<br>
त्रैलोक्यम् अखिला सूतिस् तस्य चापूरयिष्यति ॥७०॥<br>
त्वं चाप्ययोनिजा साध्वी रूपौदार्यगुणान्विता ।<br>
मनःप्रीतिकरी न्ṝणां मत्प्रसादाद् भविष्यति ॥७१॥<br>
इत्य् उक्त्वान्तर्दधे देवस् तां विशालविलोचनाम् ।<br>
सा चेयं मारिषा जाता युष्मत् पत्री नृपात्मजाः ॥७२॥</p>
<p>श्रीपराशर उवाच<br>
ततः सोमस्य वचनाज् जगृहुस् ते प्रचेतसः ।<br>
संहृत्य कोपं वृक्षेभ्यः पत्नीधर्मेण प्रजापतिः ॥७३॥<br>
दशभ्यस् तु प्रचेतोभ्यो मारिषायां प्रजापतिः ।<br>
जज्ञे दक्षो महाभागो यः पूर्वं ब्रह्मणोऽभवत् ॥७४॥<br>
स तु दक्षो महाभागः सृष्ट्यर्थं सुमहामते ।<br>
पुत्रान् उत्पादयामास प्रजासृष्ट्यर्थम् आत्मनः ॥७५॥<br>
अवरांश् च वरांश् च द्विपदोऽथ चतुष्पदान् ।<br>
आदेशं ब्रह्मणः कुर्वन् सृष्ट्यर्थं समुपस्थितः ॥७६॥<br>
स सृष्ट्वा मनसा दक्षः पश्चाद् असृजत स्त्रियः ।<br>
ददौ स दश धर्माय कश्यपाय त्रयोदश ।<br>
कालस्य नयने युक्ताः सप्तविंशतिम् इन्दवे ॥७७॥<br>
तासु देवास् तथा दैत्या नागा गावस् तथा खगाः ।<br>
गन्धर्वाप्सरसश् चैव दानवाद्याश् च जज्ञिरे ॥७८॥<br>
ततःप्रभृति मैत्रेय प्रजा मैथुनसम्भवाः ।<br>
सङ्कल्पाद् दर्शनात् स्पर्शात् पूर्वेषाम् अभवन् प्रजाः ।<br>
तपोविशेषैः सिद्धानां तदात्यन्ततपस्विनाम् ॥७९॥</p>
<p>श्रीमैत्रेय उवाच<br>
अङ्गुष्ठाद् दक्षिणाद् दक्षः पूर्वं जातो मया श्रुतः ।<br>
कथं प्राचेतसो भूयः समुत्पन्नो महामुने ॥८०॥<br>
एष मे संशयो ब्रह्मन् महान् हृदि वर्तते ।<br>
यद् दौहित्रश् च सोमस्य पुनः श्वशुरतां गतः ॥८१॥</p>
<p>श्रीपराशर उवाच<br>
उत्पत्तिश् च निरोधश् च नित्यो भूतेषु सर्वदा ।<br>
ऋषयोऽत्र न मुह्यन्ति ये चान्ये दिव्यचक्षुषः ॥८२॥<br>
युगे युगे भवन्त्य् एते दक्षाद्या मुनिसत्तम ।<br>
पुनश् चैवं निरुद्ध्यन्ते विद्वांस् तत्र न मुह्यति ॥८३॥<br>
कानिष्ठ्यं ज्यैष्ठम् अप्य् एषां पूर्वं नाभूद् द्विजोत्तम ।<br>
तप एव गरीयोऽभूत् प्रभावश् चैव कारणम् ॥८४॥</p>
<p>श्रीमैत्रेय उवाच<br>
देवानां दानवानां च गन्धर्वोरगरक्षसाम् ।<br>
उत्पत्तिं विस्तरेणेह मम ब्रह्मन् प्रकीर्तय ॥८५॥</p>
<p>श्रीपराशर उवाच<br>
प्रजाः सृजेति व्यादिष्टः पूर्वं दक्षः स्वयम्भुवा ।<br>
यथा ससर्ज भूतानि तथा शृणु महामुने ॥८६॥<br>
मानसान्य् एव भूतानि पूर्वं दक्षोऽसृजत् तदा ।<br>
देवान् ऋषीन् सगन्धर्वान् असुरान् पन्नगांस् तथा ॥८७॥<br>
यदास्य सृजमानस्य न व्यवधन्त ताः प्रजाः।<br>
ततः सञ्चिन्त्य स पुनः सृष्टिहेतोः प्रजापतिः ॥८८॥<br>
मैथुनेनैव धर्मेण सिसृक्षुर् विविधाः प्रजाः ।<br>
असिक्नीम् आवहत् कन्यां वीरणस्य प्रजापतेः ॥८९॥<br>
अथ पुत्रसहस्राणि वैरुण्यां पञ्च वीर्यवान् ।<br>
असिक्न्यां जनयामास सर्गहेतोः प्रजापतिः ॥९०॥<br>
तान् दृष्ट्वा नारदो विप्र संविवर्धयिषून् प्रजाः ।<br>
सङ्गम्य प्रियसंवादो देवर्षिर् इदम् अब्रवीत् ॥९१॥<br>
हे हर्यश्वाः महावीर्याः प्रजा यूयं करिष्यथ ।<br>
ईदृशो दृश्यते यत्नो भवतां श्रूयताम् इदम् ॥९२॥<br>
बालिशा बत यूयं वै नास्या जानीत वै भुवः ।<br>
अन्तर् ऊर्ध्वम् अधश् चैव कथं सृक्ष्यथ वै प्रजाः ॥९३॥<br>
ऊर्ध्वं तिर्यग् अधश् चैव यदाप्रतिहता गतिः ।<br>
तदा कस्माद् भुवो नान्तं सर्वे द्रक्ष्यथ बालिशाः ॥९४॥<br>
ते तु तद्वचनं श्रुत्वा प्रयाताः सर्वतो दिशम् ।<br>
अद्यापि नो निवर्तन्ते समुद्रेभ्य इवापगाः ॥९५॥<br>
हर्यश्वेष्व् अथ नष्टेषु दक्षः प्राचेतसः पुनः ।<br>
वैरुण्याम् अथ पुत्राणां सहस्रम् असृजत् प्रभुः ॥९६॥<br>
विवर्धयिषवस् ते तु शबलाश्वाः प्रजाः पुनः ।<br>
पूर्वोक्तं वचनं ब्रह्मन् नारदेनैव नोदिताः ॥९७॥<br>
अन्योऽन्यम् ऊचुस् ते सर्वे सम्यग् आह महामुनिः ।<br>
भ्रात्ṝणां पदवी चैव गन्तव्या नात्र संशयः ॥९८॥<br>
ज्ञात्वा प्रमाणं पृथ्व्याश् च प्रजाः स्रक्ष्यामहे ततः ।<br>
तेऽपि तेनैव मार्गेण प्रयाताः सर्वतोमुखम् ।<br>
अद्यापि न निवर्तन्ते समुद्रेभ्य इवापगाः ॥९९॥<br>
ततः प्रभृति वै भ्राता भ्रातुर् अन्वेषणे द्विज ।<br>
प्रयातो नश्यति तथा तन् न कार्यं विजानता ॥१००॥<br>
तांश् चापि नष्टान् विज्ञाय पुत्रान् दक्षः प्रजापतिः ।<br>
क्रोधं चक्रे महाभागो नारदं स शशाप च ॥१०१॥<br>
सर्गकामस् ततो विद्वान् स मैत्रेय प्रजापतिः ।<br>
षष्टिं दक्षोऽसृजत् कन्या वैरुण्याम् इति नः श्रुतम् ॥१०२॥<br>
ददौ स दश धर्माय कश्यपाय त्रयोदश ।<br>
सप्तविंशति सोमाय चतस्रोऽरिष्टनेमिने ॥१०३॥<br>
द्वे चैव बहुपुत्राय द्वे चैवाङ्गिरसे तथा ।<br>
द्वे कृशाश्वाय विदुषे तासां नामानि मे शृणु ॥१०४॥<br>
अरुन्धती वसुर् यामिर् लम्बा भानुर् मरुत्वती ।<br>
सङ्कल्पा च मुहूर्ता च साध्या विश्वा च तादृशी ।<br>
धर्मपत्न्यो दश त्व् एतास् तास्व् अपत्यानि मे शृणु ॥१०५॥<br>
विश्वेदेवास् तु विश्वायाः साध्या साध्यान् अजायत ।<br>
मरुत्वत्यां मरुत्वन्तो वसोश् च वसवः स्मृताः ।<br>
भानोस् तु भानवः पुत्रा मुहूर्तायां मुहूर्तजाः ॥१०६॥<br>
लम्बायाश् चैव घोषोऽथ नागवीथी तु यामिजा ॥१०७॥<br>
पृथिवीविषयं सर्वम् अरुन्धत्याम् अजायत ।<br>
सङ्कल्पायास् तु सर्वात्मा जज्ञे सङ्कल्प एव हि ॥१०८॥<br>
ये त्व् अनेकवसुप्राणदेवा ज्योतिःपुरोगमाः ।<br>
वसवोऽष्टौ समाख्यातास् तेषां वक्ष्यामि विस्तरम् ॥१०९॥<br>
आपो ध्रुवश् च सोमश् च धर्मश् चैवानिलोऽनलः ।<br>
प्रत्यूषश् च प्रभासश् च वसवो नामभिः स्मृताः ॥११०॥<br>
आपस्य पुत्रो वैतण्डः श्रमः शान्तो ध्वनिस् तथा ।<br>
ध्रुवस्य पुत्रो भगवान् कालो लोकप्रकालनः ॥१११॥<br>
सोमस्य भगवान् वर्चा वर्च्दस्वी येन जायते ॥११२॥<br>
धर्मस्य पुत्रो द्रविणो हुतहव्यवहस् तथा ।<br>
मनोहरायां शिशिरः प्राणोऽथ वरुणस् तथा ॥११३॥<br>
अनिलस्य शिवा भार्या तस्याः पुत्रो मनोजवः ।<br>
अविज्ञातगतिश् चैव द्वौ पुत्राव् अनिलस्य तु ॥११४॥<br>
अग्निपुत्रः कुमारस् तु शरस्तम्बे व्यजायत ।<br>
तस्य शाखो विशाखश् च नैगमेयश् च पृष्ठजाः ॥११५॥<br>
अपत्यं कृत्तिकानां तु कार्तिकेय इति स्मृतः ॥११६॥<br>
प्रत्यूषस्य विदुः पुत्रम् ऋषि नाम्नाथ देवलम् ।<br>
द्वौ पुत्रौ देवलस्यापि क्षमावन्तौ मनीषिणौ ॥११७॥<br>
बृहस्पतेस् तु भगिनी वरस्त्री ब्रह्मचारिणी ।<br>
योगसिद्धा जगत्कृत्स्नम् असक्ता विचरत्य् उत ।<br>
प्रभासस्य तु सा भार्या वसूनाम् अष्टमस्य तु ॥११८॥<br>
विश्वकर्मा महाभागस् तस्यां जज्ञे प्रजापतिः ।<br>
कर्ता शिल्पसहस्राणां त्रिदशानां च वर्धकी ॥११९॥<br>
भूषणानां च सर्वेषां कर्ता शिल्पवतां वरः ।<br>
यः सर्वेषां विमानानि देवतानां चकार ह ।<br>
मनुष्याश् चोपजीवन्ति यस्य शिल्पं महात्मनः ॥१२०॥<br>
तस्य पुत्रास् तु चत्वारस् तेषां नामानि मे शृणु ।<br>
अजैकपाद् अहिर्बुध्न्यस् त्वष्टा रुद्रश् च वीर्यवान् ।<br>
त्वष्टुश् चाप्य् आत्मजः पुत्रो विश्वरूपो महातपाः ॥१२१॥<br>
हरश् च बहुरूपश् च त्र्यम्बकश् चापराजितः ।<br>
वृषाकपिश् च शम्भुश् च कपर्दी रैवतः स्मृतः ॥१२२॥<br>
मृगव्याधश् च शर्वश् च कपाली च महामुने ।<br>
एकादशैते कथिता रुदृअस् त्रिभुवनेश्वराः ।<br>
शतं त्व् एकं समाख्यातं रुद्राणाम् अमितौजसाम् ॥१२३॥<br>
कश्यपस्य तु भार्या यास् तासां नामानि मे शृणु ।<br>
अदितिर् दितिर् दनुश् चैवारिष्टा च सुरसा स्वसा ॥१२४॥<br>
सुरभिर् विनता चैव ताम्रा क्रोधवशा इरा ।<br>
कद्रुर् मुनिश् च धर्मज्ञ तदपत्यानि मे शृणु ॥१२५॥<br>
पूर्वमन्वन्तरे श्रेष्ठा द्वादशासन् सुरोत्तमाः ।<br>
तुषिता नाम तेऽन्योऽन्यम् ऊचुर् वैवस्वतेऽन्तरे ॥१२६॥<br>
उपस्थितेऽतियशसश् चाक्षुषस्यान्तरे मनोः ।<br>
समवायीकृताः सर्वे समागम्य परस्परम् ॥१२७॥<br>
आगच्छत द्रुतं देवा अदितिं सम्प्रविश्य वै ।<br>
मन्वन्तरे प्रसूयामस् तन् नः श्रेयो भवेद् इति ॥१२८॥<br>
एवम् उक्त्वा तु ते सर्वे चाक्षुषस्यान्तरे मनोः ।<br>
मारीचात् कश्यपाज् जाता अदित्या दक्षकन्यया ॥१२९॥<br>
तत्र विष्णुश् च शक्रश् च जज्ञाते पुनर् एव हि ।<br>
अर्यमा चैव धाता च त्वष्टा पूषा तथैव च ॥१३०॥<br>
विवस्वान् स्वैता चैव मित्रो वरुण एव च ।<br>
अंशुर् भगश् चातितेजा आदित्या द्वादश स्मृताः ॥१३१॥<br>
चाक्षुषस्यान्तरे पूर्वम् आसन्ये तुषिताः सुराः ।<br>
वैवस्वतेऽन्तरे ते वै आदित्या द्वादश स्मृताः ॥१३२॥<br>
याः सप्तविंशतिः प्रोक्ताः सोमपत्न्योऽथ सुव्रताः ।<br>
सर्वा नक्षत्रयोगिन्यस् तन्नाम्न्यश् चैव ताः स्मृताः ॥१३३॥<br>
तासाम् अपत्यान्यभवन् दीप्तान्यमिततेजसाम् ।<br>
अरिष्टनेमिपत्नीनाम् अपत्यानीह षोडश ॥१३४॥<br>
बहुपुत्रस्य विदुषश् चतस्रो विद्युतः स्मृताः ॥१३५॥<br>
प्रत्यङ्गिरसजाः श्रेष्ठा ऋचो ब्रह्मर्षिसत्कृताः ।<br>
कृशाश्वस्य तु देवर्षेर् देवप्रहरणाः स्मृताः ॥१३६॥<br>
एते युगसहस्रान्ते जायन्ते पुनर् एव हि ।<br>
सर्वे देवगणास् तात त्रयस्त्रिंशत् तु छन्दजाः ॥१३७॥<br>
तेषाम् अपीह सततं निरोधोत्पत्तिर् उच्यते ॥१३८॥<br>
यथा सूर्यस्य मैत्रेय उदयास्तमनाव् इह ।<br>
एवं देवनिकायास् ते सम्भवन्ति युगे युगे ॥१३९॥<br>
दित्या पुत्रद्वयं जज्ञे कश्यपाद् इति नः श्रुतम् ।<br>
हिरण्यकशिपुश् चैव हिरण्याक्षश् च दुर्जयः ॥१४०॥<br>
सिंहिका चाभवत् कन्या विप्रचित्तेः परिग्रहः ॥१४१॥<br>
हिरण्यकशिपोः पुत्राश् चत्वारः प्रथितौजसः ।<br>
अनुह्लादश् च ह्लादश् च प्रह्लादश् चैव बुद्धिमान् ।<br>
संह्लादश् च महावीर्या दैत्यवंशविवर्धनाः ॥१४२॥<br>
तेषां मध्ये महाभाग सर्वत्र समदृग् वशी ।<br>
प्रह्लादः परमां भक्तिं य उवाच जनार्दने ॥१४३॥<br>
दैत्येन्द्रदीपितो वह्निः सर्वाङ्गोपचितो द्विज ।<br>
न ददाह च यं विप्र वासुदेवे हृदि स्थिते ॥१४४॥<br>
महार्णवान्तःसलिले स्थितस्य चलतो मही ।<br>
चचाल सकला यस्य पाशबद्धस्य धीमतः ॥१४५॥<br>
न भिन्नं विविधैः शस्त्रैर् यस्य दैत्येन्द्रपातितैः ।<br>
शरीरमद्रिकठिनं सर्वत्राच्युतचेतसः ॥१४६॥<br>
विषाणलोज्ज्वलमुखा यस्य दैत्यप्रचोदिताः ।<br>
नान्ताय सर्पपतयो बभूवुर् उरुतेजसः ॥१४७॥<br>
शैलैर् आक्रान्तदेहोऽपि यः स्मरन् पुरुषोत्तमम् ।<br>
तत्याज नात्मनः प्राणान् विष्णुस्मरणदंशितः ॥१४८॥<br>
पतन्तम् उच्चाद् अवनिर् यम् उपेत्य महामतिम् ।<br>
दधार दैत्यपतिना क्षिप्तं स्वर्गनिवासिना ॥१४९॥<br>
यस्य संशोषको वायुर् देहे दैत्येन्द्रयोजितः ।<br>
अवाप सङ्क्षयं सद्यश् चित्तस्थे मधुसूदने ॥१५०॥<br>
विषाणभङ्गम् उन्मत्ता मदहानिं च दिग्गजाः ।<br>
यस्य वक्षःस्थले प्राप्ता दैत्येन्द्रपरिणामिताः ॥१५१॥<br>
यस्य चोत्पादिता कृत्या दैत्यराजपुरोहितैः ।<br>
बभूव नान्ताय पुरा गोविन्दासक्तचेतसः ॥१५२॥<br>
शम्बरस्य च मायानां सहस्रमतिमायिनः ।<br>
यस्मिन् प्रयुक्तं चक्रेण कृष्णस्य वितथीकृतम् ॥१५३॥<br>
दैत्येन्द्रसूदोपहृतं यस् तु हालाहलं विषम् ।<br>
जारयामास मनिमान् अविकारम् अमस्तरी ॥१५४॥<br>
समचेता जगत्यस्मिन् यः सर्वेष्व् एव जन्तुषु ।<br>
यथात्मनि तथान्यत्र परं मैत्रगुणान्वितः ॥१५५॥<br>
धर्मात्मा सत्यशौचादिगुणानाम् आकरस् तथा ।<br>
उपमानम् अशेषाणां साधूनां यः सदाभवत् ॥१५६॥</p>
<p>दैत्येन्द्रस्य सूदैः सूपकारैः उपहृतं दत्तं हालाहलम् ।</p>
<p>हलाहला नाम नदी हिमवत्यतिदारुणा ।<br>
यत् तु तत्तीरसम्भूतं विषं हालाहलं स्मृतम् ॥ इति ।</p>
<p>अविकारं रोमाञ्चस्वेदक्तृशोषादिविकारशून्यं यथा भवत्य् एवं जारयामास ॥१५४१५५॥</p>
<p>इति श्रीविष्णुपुराणे प्रथमेंऽशे पञ्चदशोऽध्यायः<br>
॥१५॥</p>
<p>ओ)०(ओ</p>
<p>(१.१६)<br>
अथ षोडशोऽध्यायः<br>
मैत्रेयस्य प्रह्लादचरितविषयकः प्रश्नः</p>
<p>मैत्रेय उवाच<br>
कथितो भवता वंशो मानवानां महामुने ।<br>
कारणं चास्य जगतो विष्णुर् एव सनातनः ॥१॥</p>
<p>उक्तानुवादपूर्वकं प्रह्लादचरितं पृच्छतिकथित इत्यादिना । मानवानाम् उत्तानपादध्रुवादीनाम् ॥१॥</p>
<p>यच् चैतद् भगवान् आह प्रह्लादं दैत्यम् उत्तमम् ।<br>
ददाह नाग्निनास्त्रैश् च क्षुण्णस् तत्याज जीवितम् ॥२॥</p>
<p>ददाह यन् नाग्निः । अस्त्रैः क्षुण्णः प्रहतोऽपि ॥२॥</p>
<p>जगाम वसुधा क्षोभं प्रह्लादे सलिले स्थिते ।<br>
बन्धबद्धे विचलति विक्षिप्ताङ्गैः समाहता ॥३॥</p>
<p>यत्र अस्मिन् प्रह्लादे बन्धैर् बद्धे विचलति सति तस्य विक्षिप्तैर् अङ्गैः समाहता सती वसुधा क्षोभं जगाम । विक्षिप्ताङ्गः समाहिता इति पाठे तु उत्तरेणान्वयः । बन्धबद्धो विचरतीति पाठे पृथग् एतद् वाक्यम् ॥३॥</p>
<p>शैलैर् आक्रान्तदेहोऽपि न ममार च यः पुरा ।<br>
त्वयैवातीव माहात्म्यं कथितं यस्य धीमतः ॥४॥<br>
तस्य प्रभावम् अतुलं विष्णोर् भक्तिमतो मुने ।<br>
श्रोतुम् इच्छामि यस्यैतच् चरितं दीप्ततेजसः ॥५॥<br>
किन्निमित्तम् असौ शस्त्रैर् विक्षतो दितिर्जैर् मुने ।<br>
किमर्थं चाब्धिसलिले निक्षिप्तो धर्मतत्परः ॥६॥<br>
आक्रान्तः पर्वतैः कस्मात् कस्माद् दष्टो महोरगैः ।<br>
क्षिप्तः किम् अद्रिशिखरात् किं वा पावकसञ्चये ॥७॥<br>
दिग्दन्तिनां दन्तभूमिं स च कस्मान् निरूपितः ।<br>
संशोषकोऽनिलश् चास्य प्रयुक्तः किं महासुरैः ॥८॥<br>
कृत्यां च दैत्यगुरवो युयुजुस् तत्र किं मुने ।<br>
शम्बरश् चापि मायानां सहस्रं किं प्रयुक्तवान् ॥९॥<br>
हालाहलं विषम् अहो दैत्यसूदैर् महात्मनः ।<br>
कस्माद् दत्तं विनाशाय यद् जीर्णं तेन धीमता ॥१०॥<br>
एतत् सर्वं महाभाग प्रह्लादस्य महात्मनः ।<br>
चरितं श्रोतुम् इच्छामि महामाहात्म्यसूचकम् ॥११॥<br>
न हि कौतूहलं तत्र यद् दैत्यैर् न हतो हि सः ।<br>
अनन्यमनसो विष्णौ कः शक्नोति निपातने ॥१२॥<br>
तस्मिन् धर्मपरे नित्यं केशवाराधानोद्यते ।<br>
स्ववंशप्रभवैर् दैत्यैः कर्तुं द्वेषोऽतिदुष्करः ॥१३॥<br>
धर्मात्मनि महाभागे विष्णुभक्ते विमत्सरे ।<br>
दैतेयैः प्रहृतं यस्मात् तन् ममाख्यातुम् अर्हसि ॥१४॥<br>
प्रहरन्ति महात्मानो विपक्षा अपि नेदृशे ।<br>
गुणैः समन्विते साधौ किं पुनर् यः स्वपक्षजः ॥१५॥<br>
तद् एतत् कथ्यतां सर्वं विस्तरान् मुनिसत्तम ।<br>
दैत्येश्वरस्य चरितं श्रोतुम् इच्छाम्यशेषतः ॥१६॥</p>
<p>शिष्टाः प्रश्नाः स्पष्टार्थाः ॥१६॥</p>
<p>इति श्रीविष्णुपुराणे प्रथमेंऽशे षोडशोऽध्यायः<br>
॥१६॥</p>
<p>ओ)०(ओ</p>
<p>(१.१७)<br>
अथ सप्तदशोऽध्यायः<br>
प्रह्लादचरितकथनम्</p>
<p>पराशर उवाच<br>
मैत्रेय श्रूयतां सम्यक् चरितं तस्य धीमतः ।<br>
प्रह्लादस्य सदोदारचरितस्य महात्मनः ॥१॥</p>
<p>भगवद्द्वेष एव तद्भक्तस्वपुत्रद्वेषेऽपि कारणम् इति वक्ष्यन् हिरण्यकशिपोर् वृत्तान्तम् आहदितेः पुत्र इत्यादिना ॥१॥</p>
<p>दितेः पुत्रो महावीर्यो हिरण्यकशिपुः पुरा ।<br>
त्रैलोक्यं वशम् आनिन्ये ब्रह्मणो वरदर्पितः ॥२॥</p>
<p>भूतेभ्यस् त्वद्विसृष्टेभ्यो मृत्युर् माभून् मम प्रभो इत्याद्यनेकवरप्रार्थने कृते सति तथैव ब्रह्मणा दत्तैर् वरैर् दर्पितः सन् ॥२॥</p>
<p>इन्द्रत्वम् अकरोद् दैत्यः स चासीत् सविता स्वयम् ।<br>
वायुर् अग्निर् अपां नाथः सोमश् चाभन् महासुरः ॥३॥<br>
धनानाम् अधिपः सोऽभूत् स एवासीत् स्वयं यमः ।<br>
यज्ञभागान् अशेषांस् तु स स्वयं बुभुजेऽसुरः ॥४॥<br>
देवाः स्वर्गं परित्यज्य तत्त्रासान् मुनिसत्तम ।<br>
विचेरुर् अवनौ सर्वे बिभ्राणा मानुषीं तनुम् ॥५॥</p>
<p>तत्त्रासात् हिरण्यकशिपोर् भयात् ॥५॥</p>
<p>जित्वा त्रिभुवनं सर्वं त्रैलोक्यैश्वर्यदर्पितः ।<br>
उपगीयमानो गन्धर्वैर् बुभुजे विषयान् प्रियान् ॥६॥<br>
पानासक्तं महात्मानं हिरण्यकशिपुं तदा ।<br>
सपासां चक्रिरे सर्वे सिद्धगन्धर्वपन्नगाः ॥७॥</p>
<p>महात्मानम् अद्भुतप्रभावम् ॥</p>
<p>अवादयञ् जगुश् चान्ये जयशब्दान् अथापरे ।<br>
दैत्यराजस्य पुरतश् चक्रुः सिद्धा मुदान्विताः ॥८॥</p>
<p>अवादयन् वाद्यादीनि जगुर् गीतम् ॥८॥</p>
<p>तथा प्रनृत्याप्सरसि स्फटिकाभ्रमयेऽसुरः ।<br>
पपौ पानं मुदा युक्तः प्रासादे सुमनोहरे ॥९॥</p>
<p>प्रकृष्टं नृत्यं यासां ता अप्सरसो यस्मिन् तस्मिन् प्रासादे स्फटिकाभ्रमये स्फटिकशिलाभिः अभ्रकशिलाभिश् च रचिते । पीयत इति पानं मदिरादि ॥९॥</p>
<p>तस्य पुत्रो महाभागः प्रह्लादो नाम नामतः ।<br>
पपाठ बालपाठ्यानि गुरुगेहे गतोऽर्भकः ॥१०॥</p>
<p>तद् एवं तस्य परमैश्वर्यम् उक्त्वा पुत्रद्वेषकारणं वक्तुम् आहतस्य पुत्र इत्यादिना ॥१०॥</p>
<p>एकदा तु स धर्मात्मा जगाम गुरुणा सह ।<br>
पानासक्तस्य पुरतः पितुर् दैत्यपतेस् तदा ॥११॥<br>
पादप्रणामावनतं तम् उत्थाप्य पिता सुतम् ।<br>
हिरण्यकशिपुः प्राह प्रह्लादम् अमितौजसम् ॥१२॥</p>
<p>हिरण्यकशिपुर् उवाच<br>
पठ्यतां भवता वत्स सारभूतं सुभाषितम् ।<br>
कालेनैतावता यत ते सदोद्युक्तेन शिक्षितम् ॥१३॥</p>
<p>प्रह्लाद उवाच<br>
श्रूयतां तात वक्ष्यामि सारभूतं तवाज्ञया ।<br>
समाहितमना भूत्वा यन् मे चेतस्यवस्थितम् ॥१४॥<br>
अनादिमध्यान्तम् अजम् अवृद्धिक्षयम् अच्युतम् ।<br>
प्रणतोऽस्मि महात्मानं सर्वकारणकारणम् ॥१५॥</p>
<p>तत्र हेतुःसर्वकारणाणां कारणम् । प्रणतोऽस्म्यन्तसन्तानाम् इति पाठे, अन्तयति इत्यन्तः संहर्ता, सन्तन्यतेऽनेनेति सन्तानः स्थितिकर्ता, तम् । पाठान्तरं सुगमम् ॥१५॥</p>
<p>पराशर उवाच<br>
एवं निशम्य दैत्येन्द्रः क्रोधसंरक्तलोचनः ।<br>
विलोक्य तद्गुरुं प्राह स्फुरिताधरपल्लवः ॥१६॥</p>
<p>हिरण्यकशिपुर् उवाच<br>
ब्रह्मबन्धो किम् एतत् ते विपक्षस्तुतिसंहितम् ।<br>
असारं ग्राहितो बालो माम् अवज्ञाय दुर्मते ॥१७॥</p>
<p>ब्रह्मबन्धो ब्राह्मणाधम ! ते त्वया विपक्षस्तुत्या संहितं सम्बद्धं किम् एतद् ग्राहितः शिक्षितः ॥१७॥</p>
<p>गुरुर् उवाच<br>
दैत्येश्वर न कोपस्य वशम् आगन्तुम् अर्हसि ।<br>
ममोपदेशजनितं नायं वदति ते सुतः ॥१८॥</p>
<p>हिरण्यकशिपुर् उवाच<br>
अनुशास्तोऽसि केनेदृग् वत्स प्रह्लाद कथ्यताम् ।<br>
ममोपदिष्टं नेत्य् एष प्रब्रवीति गुरुस् तव ॥१९॥</p>
<p>प्रह्लाद उवाच<br>
शास्ता विष्णुर् अशेषस्य जगतो यो हृदि स्थितः ।<br>
तम् ऋते परमात्मानं तात कः केन शास्यते ॥२०॥</p>
<p>हिरण्यकशिपुर् उवाच<br>
कोऽयं विष्णुः सुदुर्बुद्धे यं ब्रवीषि पुनः पुनः ।<br>
जगताम् ईश्वरस्येह पुरतः प्रसभं मम ॥२१॥</p>
<p>प्रसभं निःशङ्कम् ॥२१॥</p>
<p>प्रह्लाद उवाच<br>
न शब्दगोचरे यस्य योगिध्येयं परं पदम् ।<br>
यतो यश् च स्वयं विश्वं स विष्णुः परमेश्वरः ॥२२॥</p>
<p>यतो विश्वं, विश्वरूपः स परमेश्वरो विष्णुः ॥२२॥</p>
<p>हिरण्यकशिपुर् उवाच<br>
परमेश्वरसञ्ज्ञोऽज्ञ किम् अन्यो मय्यवस्थिते ।<br>
तवास्ति मर्तुकामस् त्वं प्रब्रवीषि पुनः पुनः ॥२३॥</p>
<p>प्रह्लाद उवाच<br>
न केवलं तात मम प्रजानां<br>
स ब्रह्मभूतो भवतश् च विष्णुः ।<br>
धाता विधाता परमेश्वरश् च<br>
प्रसीद कोपं कुरुषे किमर्थम् ॥२४॥</p>
<p>न केवलं ममैव, किन्तु प्रज् आनां सर्वासां भवतश् च धाता धारयिता, विधाता कर्ता च, परमेश्वरः स एव ॥२४॥</p>
<p>हिरण्यकशिपुर् उवाच<br>
प्रविष्टः कोऽस्य हृदये दुर्बुद्धेर् अतिपापकृत् ।<br>
येनेदृशान्यसाधनि वदत्य् आविष्टमानसः ॥२५॥</p>
<p>प्रह्लाद उवाच<br>
न केवलं मद्धृदयं स विष्णुर्<br>
आक्रम्य लोकान् सकलान् अवस्थितः ।<br>
स मां त्वदादींश् च पितः समस्तान्<br>
समस्तचेष्टासु युनक्ति सर्वगः ॥२६॥</p>
<p>आक्रम्य अधिष्ठायावस्थितः । युनक्ति प्रवर्तयति । अन्तः प्रविष्टः शास्ता जनानां सर्वात्मा इति श्रुतेः ॥२६॥</p>
<p>हिरण्यकशिपुर् उवाच<br>
निष्क्राम्यताम् अयं दुष्टः शास्यतां च गुरोर् गृहे ।<br>
योजितो दुर्मतिः केन विपक्षवितथस्तुतौ ॥२७॥</p>
<p>पराशर उवाच<br>
इत्य् उक्तोऽसौ तदा दैत्यैर् नीतो गुरुगृहं पुनः ।<br>
जग्राह विद्याम् अनिशं गुरुशुश्रूषणोद्यतः ॥२८॥</p>
<p>जग्राह, विद्या गुरुर् उपकारार्थम् एव, अन्यथा तद्वृत्तिलोपप्रसङ्गात् ॥२८॥</p>
<p>कालेऽतीते च महति प्रह्लादम् असुरेश्वरः ।<br>
समाहूयाब्रवीत् पुत्र गाथा काचित् प्रगीयताम् ॥२९॥</p>
<p>गाथा गद्यपद्यादिः ॥२९॥</p>
<p>प्रह्लाद उवाच<br>
यतः प्रधानपुरुषौ यतश् चैतच् चराचरम् ।<br>
कारणं सकलस्यास्य स नो विष्णुः प्रसीदतु ॥३०॥</p>
<p>यतः प्रधानपुरुषौ आविर्भूतौ ॥३०॥</p>
<p>हिरण्यकशिपुर् उवाच<br>
दुरात्मा बध्यताम् एष नानेनार्थोऽस्ति जीवता ।<br>
स्वपक्षहानिकर्तृत्वाद् यः कुलाङ्गारतां गतः ॥३१॥</p>
<p>कुलस्याङ्गारतां दाहकताम् ॥३१॥</p>
<p>पराशर उवाच<br>
इत्य् आज्ञप्तास् ततस् तेन प्रगृहीतमहायुधाः ।<br>
उद्यतास् तस्य नाशाय दैत्याः शतसहस्रशः ॥३२॥</p>
<p>प्रह्लाद उवाच<br>
विष्णुः शस्त्रेषु युष्माकं मयि चासौ यथा स्थितः ।<br>
दैतेयास् तेन सत्येन मा क्रामन्त्व् आयुधानि ते ॥३३॥</p>
<p>पराशर उवाच<br>
ततस् तैः शतशो दैत्यैः शस्त्रोघैर् आहतोऽपि सन् ।<br>
नावाप वेदनाम् अल्पाम् अभूच् चैव पुनर् नवः ॥३४॥</p>
<p>हिरण्यकशिपुर् उवाच<br>
दुर्बुद्धे विनिवर्तस्व वैरिपक्षस् तवादतः ।<br>
अभयं ते प्रयच्छामि मातिमूढमतिर् भव ॥३५॥</p>
<p>प्रह्लाद उवाच<br>
भयं भयानाम् अपहारिणि स्थिते<br>
मनस्यनन्ते मम कुत्र तिष्ठति ।<br>
यस्मिन् स्मृते जन्मजरान्तकादि<br>
भयानि सर्वान्यपयान्ति तात ॥३६॥</p>
<p>यस्मिन् स्मृते एव जन्मादीन्यपि भयान्यपयान्ति, तस्मिन् मनसि नित्यं स्थिते सति भयं कुत्र तिष्ठति ? ॥३६॥</p>
<p>हिरण्यकशिपुर् उवाच<br>
भो भो सर्पा दुराचारम् एनम् अत्यन्तदुर्मतिम् ।<br>
विषज्वालाकुलैर् वक्त्रैः सद्यो नयत साङ्क्षयम् ॥३७॥</p>
<p>श्रीपराशर उवाच<br>
इत्य् उक्तास् ते ततः सर्पाः कुहकास् तक्षकादयः ।<br>
अदशन्त समस्तेषु गात्रेष्व् अतिविषोल्बणाः ॥३८॥<br>
स त्व् आसक्तमतिः कृष्णे दश्यमानो महोरगैः ।<br>
न विवेदात्मनो गात्रं तत्स्मृत्याह्लादसुस्थितः ॥३९॥</p>
<p>अदशन्त दष्टवन्तः ॥३८३९॥</p>
<p>सर्पा ऊचुः<br>
दंष्ट्रा विशीर्णा मणयः स्फुटन्ति<br>
फणेषु तापो हृदयेषु कम्पः ।<br>
नास्य त्वचः स्वल्पम् अपीह भिन्नं<br>
प्रशाधि दैत्येश्वर कार्यम् अन्यत् ॥४०॥</p>
<p>एतद् अशक्यम्, अन्यतः कार्यं प्रशाधि आदिश ॥४०॥</p>
<p>हिरण्यकशिपुर् उवाच<br>
हे दिग्गजाः सङ्कटदन्तमिश्रा<br>
घ्नतैनम् अस्मद्रिपुपक्षभिन्नम् ।<br>
तज्जा विनाशाय भवन्ति तस्य<br>
यथारणेः प्रज्वलितो हुताशः ॥४१॥</p>
<p>सङ्कटैः सङ्कीर्णैर् दन्तैर् मिश्रा मिलिताः सन्तः घ्नत मारयत । अस्मद्रिपुपक्षैर् वैष्णवैः सामाद्युपायेन अस्मत्तो भिन्नं पृथक्कृतम् । तस्माज् जाता अपि तस्य विनाशाय क्वचिद् भवन्ति, यथा अरणेर् जातो हुताशोऽरणेर् नाशाय ॥४१॥</p>
<p>श्रीपराशर उवाच<br>
ततः स दिग्गजैर् बालो भूभृच्छिखरसन्निभैः ।<br>
पातितो धरणीपृष्ठे विषाणैर् वावपीडितः ॥४२॥<br>
स्मरतस् तस्य गोविन्दम् इभदन्ताः सहस्रशः ।<br>
शीर्णा वक्षःस्थलं प्राप्य स प्राह पितरं ततः ॥४३॥</p>
<p>विषाणैर् दन्तैः ॥४२४३॥</p>
<p>दन्ता गजानां कुलिशाग्रनिष्ठुराः<br>
शीर्णा यद् एते न बलं ममैतत् ।<br>
महाविपत्पापविनाशनोऽयं<br>
जनार्दनानुस्मरणानुभावः ॥४४॥</p>
<p>पितुर् अपि भगवद्भक्तिम् उत्पादयितुम् तत्स्मरणप्रभावम् आहदन्ता इति । कुलिशं वज्रं तस्याग्रम् इव निष्ठुरा दृढाः, तीक्ष्णाः । महतीर् विपदस् तन्मूलभूतानि पापानि च विनाशयतीति तथा ॥४४॥</p>
<p>हिरण्यकशिपुर् उवाच<br>
ज्वाल्यताम् असुरा वह्निर् अपसर्पत दिग्गजाः ।<br>
वायो समेधयाग्निं त्वं दह्यताम् एष पापकृत् ॥४५॥</p>
<p>पराशर उवाच<br>
महाकाष्ठचयच्छन्नम् असुरेन्द्रसुतं ततः ।<br>
प्रज्वाल्य दानवा वह्निं ददहुः स्वामिनोदिताः ॥४६॥</p>
<p>प्रह्लाद उवाच<br>
तातैष वह्निः पवनेर् इतोऽपि<br>
न मां दहत्यत्र समन्ततोऽहम् ।<br>
पश्यामि पद्मास्तरणास् तृणानि<br>
शीतानि सर्वाणि दिशां मुखानि ॥४७॥</p>
<p>पराशर उवाच<br>
अथ दैत्येश्वरं प्रोचुर् भार्गवस्यात्मजा द्विजाः ।<br>
पुरोहिता महात्मानः साम्ना संस्तूय वाग्मिनः ॥४८॥</p>
<p>भार्गवस्यात्मजाः शण्डामर्कादयः ॥४९॥</p>
<p>पुरोहिता ऊचुः<br>
राजन् नियम्यतां कोपो बालेऽत्र तनयेऽनुजे ।<br>
कोपो देवनिकायेषु यत्र ते सफलो यतः ॥४९॥<br>
तथा तथैनं बालं ते शासितारो वयं नृप ।<br>
यथा विपक्षनाशाय विनीतस् ते भविष्यति ॥५०॥<br>
बालत्वं सर्वदोषाणां दैत्यराजास्पदं यतः ।<br>
ततोऽत्र कोपम् अत्यर्थं योक्तुम् अर्हसि नार्भके ॥५१॥<br>
न त्यक्ष्यति हरेः पक्षम् अस्माकं वचनाद् यदि ।<br>
ततः कृत्यां वधायास्य करिष्यामो निवर्तिनीम् ॥५२॥</p>
<p>निवर्तिनीं हिंस्राम् । अनिवर्तिनीम् इति वा च्छेदः । दुष्प्रतीकाराम् इत्यर्थः ॥५२॥</p>
<p>पराशर उवाच<br>
एवम् अभ्यर्थितस् तैस् तु दैत्यराजः पुरोहितैः ।<br>
दैत्यैर् निष्काशयामास पुत्रं पावकसञ्चयात् ॥५३॥<br>
ततो गुरुगृहे बालः स वसन् बालदानवान् ।<br>
अध्यापयामास मुहुर् उपदेशान्तरे गुरोः ॥५४॥</p>
<p>पितुर् विषयासक्तेर् विष्णुभक्तिर् न भवति, एषां तु भविष्यतीति बालदानवान् गुरुर् उपदेशस्याध्यापनस्यान्तरे विच्छेदे तन्मध्ये मुहुर् मुहुः स्वयम् अध्यापयामास उपदिदेश ॥५४॥</p>
<p>प्रह्लाद उवाच<br>
श्रूयतां परमार्थो मे दैतेया दितिजात्मजाः ।<br>
न चान्यथैतन् मन्तव्यं नात्र लोभादिकारणम् ॥५५॥</p>
<p>संसारे नित्यदुःखानि विष्णुभक्तौ परं सुखम् ।<br>
इत्थं प्रह्लादवाक्यार्थं बुद्ध्वा विष्णुं भजेद् बुधः ॥</p>
<p>हे दितिजात्मजाः ! मद्भ्रातरः ! दैतेयास् तदन्ये ! परमार्थतत्त्वं श्रूयताम् । मे मत्तः । अन्यथा मिथ्येत्य् एतन् न मन्तव्यं, यतोऽस्य गुरुर् उपदेश इव मदुक्तौ लोभादिकारणं नास्ति ॥५५॥</p>
<p>जन्म बाल्यं ततः सर्वो जन्तुः प्राप्नोति यौवनम् ।<br>
अव्याहतैव भवति ततोऽनुदिवसं जरा ॥५६॥</p>
<p>बाल्याद् आरभ्य बन्धमुक्तये विष्णुभक्तिर् एव कर्तव्येति वक्तुं प्रवृत्तिमार्गे जन्मादिसर्वावस्थासु नित्यं दुःखम् एवेति दर्शयन्न् आहजन्मेत्यादि । सर्वं दुःखमयं जगद् इत्यन्तैश् चतुर्दशभिः ॥५६॥</p>
<p>ततश् च मृत्युम् अभ्येति जन्तुर् दैत्येश्वरात्मजाः ।<br>
प्रत्यक्षं दृश्यते चैतद् अस्माकं भवतां तथा ॥५७॥<br>
मृतस्य च पुनर् जन्म भवत्य् एतच् च नान्यथा ।<br>
आगमोऽयं तथा तत्र नोपादानं विनोद्भवः ॥५८॥</p>
<p>मृतस्य पुनर् जन्म भवतीत्ययम् एतद् अर्थपरम्पर्दार्थकः प्रमाणभूतश्रुतिस्मृत्यादिरूप आगमोऽस्ति ।</p>
<p>योनिम् अन्ये प्रपद्यन्ते शरीरत्वाय देहिनः ।<br>
स्थाणुम् अन्ये तु सयान्ति यथाकर्म यथाश्रुतम् ॥ इति ।<br>
जातस्य हि ध्रुवो मृत्युर् ध्रुवं जन्म मृतस्य च ॥ इत्यादि ।</p>
<p>एतद् अनुकूलं तर्कम् अप्य् आहतच् च तथैव मन्तव्यम्, यस्माज् जीवाद्यधिष्ठितशुक्रशोणितरूपम् उपादानकारणं, विना देहस्योद्भवो न घटते इति तु पञ्चम्याम् आहुतावापः पुरुषवचसो भवन्तीति । यद् वा, जीवन्मुक्तव्यावृत्त्यर्थम् आहनेति । उपादीयते निमित्ततया स्वीक्रियते पुनर् जन्मार्थम् । इत्य् उपादानं पुण्यपापादि । तद् विना उद्भवो जन्म नास्ति, किन्तु तत्सद्भावे, अतो जीवन्मुक्ते नातिप्रसङ्ग इत्यर्थः ॥५८॥</p>
<p>गर्भवासादि यावत् तु पुनर् जन्मोपपादनम् ।<br>
समस्तावस्थकं तावद् दुःखम् एवावगम्यताम् ॥५९॥</p>
<p>ततः किम् ? अत आहगर्भवासादीति । पुनर् जन्मन उपपादनं प्रापणं यावत् तावद् दुःखम् एव । यद् वा, वामदेवगर्भवासव्यावृत्त्यम् आहपुनर् जन्मेति ॥५९॥</p>
<p>क्षुत्तृष्णोपशमं तद्वच् छीताद्युपशमं सुखम् ।<br>
मन्यते बालबुद्धित्वात् दुःखम् एव हि तत् पुनः ॥६०॥</p>
<p>अन्नपानादिजनितसुखम् अप्यस्ति, कुतो दुःखम् एवोज्यते ? इति चेत्, तत्राहक्षुद् इति । क्षुत्पिपासादिकृतदुःखोपशमं मूढो भ्रान्तः सुखं मन्यते । तद् धि पुनर् अन्नपानादिसम्पादनप्रयासाद् दुःखम् एव ॥६०॥</p>
<p>अत्यन्तस्तिमिताङ्गानां व्यायाम् एव सुखैषिणाम् ।<br>
आन्तिज्ञानावृताक्षाणां प्रहारोऽपि सुखायते ॥६१॥</p>
<p>दुःखत्वेन प्रसिद्धेऽपीच्छयाङ्गप्रहारादौ सुखभ्रमं दृष्टान्तत्वेनाहअत्यन्तेति । वातादिदोषेण अत्यन्तं जडीभूतगात्राणां व्यायामेन गमनादिश्रमेण सुखम् इच्छतां व्यायामोऽपि सुखम् इव भवति, भ्रान्तिज्ञानावृताक्षाणां च मोहपिहितदृष्टीनां कामिनां प्रणयकुपितकामिनीनूपुररणत्कारचरणप्रहारोऽपि सुखवत् प्रतीयते ॥६१॥</p>
<p>का शरीरम् अशेषाणां श्लेष्मादीनां महाचयः ।<br>
क्व कान्तिशोभासौरभ्यकमनीयादयो गुणाः ॥६२॥</p>
<p>तद् एव कामिनां सुखम् । निन्दतिक्वेति । महाचयः स्थूलसङ्घातः, कान्तिगौरत्वादिः अङ्गच्छाया, शोभा भूषणादिकृता, सौरभ्यं सौगन्ध्यं, कमनीयं स्मरणयतिअं, एवम् आदयो गुणाश् च क्व ? ॥६२॥</p>
<p>मांसासृक्पूयविण्मूत्रस्नायुमज्जास्थिसंहतौ ।<br>
देहे चेत् प्रीतिमान् मूढो नरके भवितापि सः ॥६३॥</p>
<p>देहे चेद् अहम्ममकारास्पदे प्रीतिमान् भवेत्, तर्हि नरकेऽपि प्रीतिमान् भविष्यति । तस्यापि नारकिभोग्यमांसादिसङ्घातत्वाविशेषात् ॥६३॥</p>
<p>अग्नेः शीतेन तोयस्य तृषा भक्तस्य च क्षुधा ।<br>
क्रियते सुखकर्तृत्वं तद् विलोमस्य चेतरैः ॥६४॥</p>
<p>किं च न वस्तुतः किञ्चित् सुखसाधनस्यैव कदाचित् दुःखदर्शनाद् इत्य् आहअग्नेर् इति । शीतेन पूर्वभाविना अग्नेः सुखकर्तृत्वं क्रियते । शीताभावे ग्रीष्मे अग्नेर् दुःसहत्वात् । एवं पूर्वभाविन्या तृषा तोयस्य, क्षुधा च भक्तस्यान्नस्य, तयोर् अभावे तोयान्नयोर् अतिप्रतिकूलत्वात् तद्विलोमस्याग्न्यादिप्रतियोगिनः शीतादेः, इतरैर् अग्न्यादिभिः, अग्निना सन्तापे सति शीतस्य, तोये सति तृषः, अन्ने सति क्षुधः सुखहेतुत्वं, अन्यथा तेषाम् एव दुःखहेतुत्वात् ॥६४॥</p>
<p>करोति हे दैत्यसुता यावन् मात्रं परिग्रहम् ।<br>
तावन्मात्रं स एवास्य दुःखं चेतसि यच्छति ॥६५॥</p>
<p>किं च, करोतीति ॥६५॥</p>
<p>यावतः कुरुते जन्तुः सम्बन्धान् मनसः प्रियान् ।<br>
तावन्तोऽस्य निखन्यन्ते हृदये शोकशङ्कवः ॥६६॥<br>
यद् यद् गृहे तन् मनसि यत्र तत्रावतिष्ठतः ।<br>
नाशदाहापहरणं तत्र तस्यैव तिष्ठति ॥६७॥<br>
जन्मन्यत्र महद् दुःखं म्रियमाणस्य चापि तत् ।<br>
यातनासु यमस्योग्रं गर्भसङ्क्रमणेषु च ॥६८॥<br>
गर्भे च सुखलेशोऽपि भवद्भिर् अनुमीयते ।<br>
यदि तत् कथ्यताम् एवं सर्वं दुःखमयं जगत् ॥६९॥<br>
तद् एवम् अतिदुःखानाम् आस्पदेऽत्र भवार्णवे ।<br>
भवतां कथ्यते सत्यं विष्णुर् एकः परायणम् ॥७०॥<br>
मा जानीत वयं बाला देही देहेषु शाश्वतः ।<br>
जरायौवनजन्माद्या धर्मा देहस्य नात्मनः ॥७१॥<br>
बालोऽहं तावद् इच्छातो यतिष्ये श्रेयसे युवा ।<br>
युवाहं वार्धके प्राप्ते करिष्याम्य् आत्मनो हितम् ॥७२॥<br>
वृद्धोऽहं मम कर्माणि सम्न्तानि न गोचरे ।<br>
किं करिष्यामि मन्दात्मा समर्थेन न यत् कृतम् ॥७३॥<br>
एवं दुराशयाक्षिप्तमानसः पुरुषः सदा ।<br>
श्रेयसोऽभिसुखं याति न कदाचिद् पिपासितः ॥७४॥<br>
बाल्ये क्रीडनकासक्ता यौवने विषयोन्मुखाः ।<br>
अज्ञा नयन्त्यशक्त्या च वार्धकं समुपस्थितम् ॥७५॥<br>
तस्माद् बाल्ये विवेकात्मा यतेत श्रेयसे सद् ।<br>
बाल्ययौवनवृद्धाद्यैर् देहभावैर् असंयुतः ॥७६॥<br>
तद् एतद् वो मयाख्यातं यदि जानीत नानृतम् ।<br>
तद् अस्मत् प्रीतये विष्णुः स्मर्यतां बन्धमुक्तिदः ॥७७॥<br>
आयासः स्मरणे कोऽस्य स्मृतो यच्छति शोभनम् ।<br>
पापक्षयश् च भवति स्मरतां तम् अहर् निशम् ॥७८॥<br>
सर्वभूतस्थिते तस्मिन् मतिर् मैत्री दिवानिशम् ।<br>
भवतां जाययाम् एवं सर्वक्लेशान् प्रहास्यथ ॥७९॥<br>
तापत्रयेणाभिहतं यद् एतद् अखिलं जगत् ।<br>
तदा शोच्येषु भूतेषु द्वेषं प्राज्ञः करोति कः ॥८०॥<br>
अथ भद्राणि भूतानि हीनशक्तिर् अहं परम् ।<br>
मुदं तथापि कुर्वीत हानिर् द्वेषफलं यतः ॥८१॥<br>
बद्धवैराणि भूतानि द्वेषं कुर्वन्ति चेत् ततः ।<br>
शोच्यान्यहोऽतिमोहेन व्याप्तानीति मनीषिणा ॥८२॥<br>
एते भिन्नदृशा दैत्या विकल्पाः कथिता मया ।<br>
कृत्वाभ्युपगमं तत्र सङ्क्षेपः श्रूयतां मम ॥८३॥<br>
विसारः सर्वभूतस्य विष्णोर् विश्वम् इदं जगत् ।<br>
द्रष्टव्यम् आत्मवत् तस्माद् अभेदेन विचक्षणैः ॥८४॥<br>
समुत्सृज्यासुरं भावं तस्माद् यूयं तथा वयम् ।<br>
तथा यत्नं करिष्यामो यथा प्राप्स्याम निर्वृतिम् ॥८५॥<br>
या नाग्निना न वार्केण नेन्दुना नैव वायुना ।<br>
पर्जन्यवरुणाभ्याम् वा न सिद्धैर् न च राक्षसैः ॥८६॥<br>
न यक्षैर् न च दैत्येन्द्रैर् नोरगैर् न च किन्नरैः ।<br>
न मनुष्यैर् न पशुभिर् दोषैर् नैवात्मसम्भवैः ॥८७॥<br>
ज्वराक्षिरोगातीसारप्लीहगुल्मादिकैस् तथा ।<br>
द्वेषेर्ष्यामत्सराद्यैर् वा रागलोभादिभिः क्षयम् ॥८८॥<br>
न चान्यैर् नीयते कैश्चिन् नित्या ह्यत्यन्तनिर्मला ।<br>
ताम् आप्नोति मलं त्यक्त्वा केशवे हृदि संस्थिते ॥८९॥<br>
असारसंसारविवर्तनेषु<br>
मा यात तोषं प्रसभं ब्रवीमि ।<br>
सर्वत्र दैत्याः समताम् उपेत<br>
समत्वम् आराधनम् अच्युतस्य ॥९०॥<br>
तस्मिन् प्रसन्ने किम् इहास्त्यलभ्यं<br>
धर्मार्थकामैर् अलम् अल्पकास् ते ।<br>
समाश्रिताद् ब्रह्मतरोर् अनन्तान्<br>
निःसंशयं प्राप्स्यथ वै महत् फलम् ॥९१॥</p>
<p>इति श्रीविष्णुपुराणे प्रथमेंऽशे सप्तदशोऽध्यायः<br>
॥१७॥</p>
<p>ओ)०(ओ</p>
<p>(१.१८)<br>
अथ अष्टादशोऽध्यायः<br>
प्रह्लादस्य विनाशाय दैत्यान् प्रति हिरण्यकशिपोर् आदेशः</p>
<p>पराशर उवाच<br>
तस्यैवं दानवाश् चेष्टां दृष्ट्वा दैत्यपतेर् भयात् ।<br>
आचचक्षुः स चोवाच सूदान् आहूय सत्वरः ॥१॥</p>
<p>चेष्टाम् उपदेशरूपाम् ॥१॥</p>
<p>हिरण्यकशिपुर् उवाच<br>
हे सूदा मम पुत्रोऽसाव् अन्येषाम् अपि दुर्मतिः ।<br>
कुमार्गदेशिको दृष्टो हन्यताम् अविलम्बितम् ॥२॥<br>
हालाहलं विषं तस्य सर्वभक्ष्येषु दीयताम् ।<br>
प्रविज्ञातम् असौ पापो हन्यतां मा विचार्यताम् ॥३॥</p>
<p>पराशर उवाच<br>
ते तथैव ततश् चक्रुः प्रह्लादस्य महात्मने ।<br>
विषदानं यथाज्ञप्तं पित्रा तस्य महात्मनः ॥४॥<br>
हालाहलं विषं घोरम् अनन्तोच्चारणेन सः ।<br>
अभिमन्त्र्य सहान्नेन मैत्रेय बुभुजे तदा ॥५॥<br>
अविकारं स तद् भुक्त्वा प्रह्लादः स्वस्थमानसः ।<br>
अनन्तख्यातिनिर्वीर्यं जरयामास तद्विषम् ॥६॥<br>
ततस् तदा भयत्रस्ता जीर्णं दृष्ट्वा महद् विषम् ।<br>
दैत्येश्वरम् उपागम्य प्रणिपत्येदम् अब्रुवन् ॥७॥</p>
<p>सूदा ऊचुः<br>
दैत्यराज विषं दत्तम् अस्माभिर् अतिभीषणम् ।<br>
जीर्णं तेन सहान्नेन प्रह्लादेन सुतेन ते ॥८॥</p>
<p>हिरण्यकशिपुर् उवाच<br>
त्वर्यतां त्वर्यतां हे हे सद्यो दैत्यपुरोहिताः ।<br>
कृत्यां तस्य विनाशाय उत्पादयत मा चिरात् ॥९॥</p>
<p>सर्वस्माद् ब्रह्मशक्तिर् अधिकेति मत्वा ब्राह्मणान् नियुङ्क्तेत्वर्यताम् इति ॥९॥</p>
<p>पराशर उवाच<br>
सकाशम् आगम्य ततः प्रह्लादस्य पुरोहिताः ।<br>
सामपूर्वम् अथोचुस् ते प्रह्लादं विनयान्वितम् ॥१०॥</p>
<p>पुरोहिता ऊचुः<br>
जातस् त्रैलोक्यविख्यात आयुष्मन् ब्रह्मणः कुले ।<br>
दैत्यराजस्य तनयो हिरण्यकशिपोर् भवान् ॥११॥<br>
किं देवैः किम् अनन्तेन किम् अन्येन तवाश्रयः ।<br>
पिता ते सर्वलोकानां त्वं तथैव भविष्यसि ॥१२॥</p>
<p>ते पिता सर्वलोकानाम् आश्रयः ॥१२॥</p>
<p>तस्मात् परित्यजैनां त्वं विपक्षस्तवसंहिताम् ।<br>
वाचं पिता समस्तानां गुरूणां परमो गुरुः ॥१३॥</p>
<p>प्रह्लाद उवाच<br>
एवम् एतन् महाभागाः श्लाघ्यम् एतन् महाकुलम् ।<br>
मरीचेः सकलेऽप्यस्मिन् त्रैलोक्ये कोऽन्यथा वदेत् ॥१४॥</p>
<p>ब्रह्मणः मरीचेः कुले ॥१४॥</p>
<p>पिता च मम सर्वस्मिन् जगत्य् उत्कृष्टचेष्टितः ।<br>
एतद् अप्यवगच्छामि सत्यम् अत्रापि नानृतम् ॥१५॥<br>
गुरुऊणाम् अपि सर्वेषां पिता परमको गुरुः ।<br>
यद् उक्तं भ्रान्तिर् अत्रापि स्वल्पापि न हि विद्‎‎यते ॥१६॥<br>
पिता गुरुर् न सन्देहः पूजनीयः प्रयत्नतः ।<br>
तत्रापि एवं मनसि मे स्थितम् ॥१७॥</p>
<p>नापराध्यामि नान्यथा करोमि ॥१७॥</p>
<p>यद् एतत् किम् अनन्तेनेत्य् उक्तं युष्माभिर् ईदृशम् ।<br>
को ब्रवीति यथायुक्तं किन्तु नैतद् वचोऽर्थवत् ॥१८॥</p>
<p>यथा यैर् यैर् दोषैर् एतद् अयुक्तम्, तथा सर्वान् दोषान् को ब्रवीति ? दोषानन्त्यान् न कोऽपि वक्तुं शक्नोतीत्यर्थः । तथापि किञ्चिद् वक्ष्यामीत्य् आहकिन्त्व् इति ॥१८॥</p>
<p>इत्य् उक्त्वा सोऽभवन् मौनी तेषां गौरवयन्त्रितः ।<br>
प्रहस्य च पुनः प्राह किम् अनन्तेन साध्व् इति ॥१९॥</p>
<p>किम् अनन्तेन साध्व् इत्यादि पुनरुक्तिः सोपालम्भाक्षेपार्था ॥१९॥</p>
<p>साधु भोः किम् अनन्तेन साधु भो गुरवो मम ।<br>
श्रूयतां यद् अनन्तेन यदि खेदं न यास्यथ ॥२०॥<br>
धर्मार्थकाममोक्षाख्याः पुरुषार्था उदाहृताः ।<br>
चतुष्टयम् इदं यस्मात् तस्मात् किं किम् इदं वृथा ॥२१॥</p>
<p>इदं पुरुषार्थचतुष्टयं यस्माद् अनन्ताद् भवति, तस्मात् किं स्याद् इति इदं निरर्थकवाक्यं किम् इति वृथैवोच्यते इत्यर्थः ॥२१॥</p>
<p>मरीचिमिश्रैर् दक्षेण तथैवान्यैर् अनन्ततः ।<br>
धर्मः प्राप्तस् तथैवान्यैर् अर्थः कामस् तथापरैः ॥२२॥</p>
<p>पुरुषार्थचतुष्टयप्राप्तिम् एवोदाहरन्न् आहमरीचिमिश्रैर् इति चतुर्भिः । मिश्रशब्दस्य पूज्ये प्रयोगात् मरीचिमिश्रैर् मरीचिमुख्यैर् इत्यर्थः ॥२२॥</p>
<p>तत् तत्त्ववेदिनो भूत्वा ज्ञानधानस्मरण्हिभिः ।<br>
अवापुर् मुक्तिम् अपरे पुरुषा ध्वस्तबन्धनाः ॥२३॥<br>
सम्पदैश्वर्यमाहात्म्यज्ञानसन्ततिकर्मणाम् ।<br>
विमुक्तैश् चैकतालभ्यं मूलम् आराधनं हरेः ॥२४॥</p>
<p>एकतालभ्यं समदृष्टिमात्रसुलभं हरेर् आराधनम् एव सम्पदादीनां विमुक्तेश् च मूलम् ॥२४॥</p>
<p>यतो धर्मार्थकामाख्यं मुक्तिश् चापि फलं द्विजाः ।<br>
तेनापि हि किम् एत्य् एवम् अनन्तेन किम् उच्यते ॥२५॥</p>
<p>यतो धर्मादि चतुर्विधं फलं तेनापि अनन्तेन । किम् इत्य् एव किम् इदम् उच्यते ॥२५॥</p>
<p>किं चात्र बहुनोक्तेन भवन्तो गुरवो मम ।<br>
वदन्तु साधु वासाधु विवेकोऽस्माकम् अल्पकः ॥२६॥</p>
<p>सोपालम्भोक्तिं निगमयतिकिं चेति ॥२६॥</p>
<p>पुरोहिता ऊचुः<br>
दह्यमानस् त्वम् अस्माभिर् अग्निना बाल रक्षितः ।<br>
भूयो न वक्ष्यसीत्य् एवं नैव ज्ञातोऽस्यबुद्धिमान् ॥२७॥</p>
<p>एवं विपक्षस्तुतियुक्तं वाक्यं भूयो न वक्ष्यसीति मत्वा पूर्वम् अस्माभिस् त्वं रक्षितोऽसि । अबुद्धिमान् त्वम् इति तु नैव ज्ञातोऽसि ॥२७॥</p>
<p>यदास्मद्वचनान् मोहग्राहं न त्यक्ष्यते भवान् ।<br>
ततः कृत्यां विनाशाय तव स्रक्ष्याम दुर्मतेः ॥२८॥</p>
<p>मोहग्राहम् अबुद्धिकृतं दुराग्रहम् ॥२८॥</p>
<p>प्रह्लाद उवाच<br>
कः केन हन्येत जन्तुर् जन्तुः कः केन रक्ष्यते ।<br>
हन्ति रक्षति चैवात्मा ह्यसत् साधु समाचरन् ॥२९॥</p>
<p>असत् समाचरन् आत्मैवात्मानं हन्ति । साधु समाचरन् आत्मैव आत्मानं रक्षति चेत्यन्वयः ॥२९॥</p>
<p>पराशर उवाच<br>
इत्य् उक्तास् तेन ते क्रुद्धा दैत्यराजपुरोहिताः ।<br>
कृत्याम् उत्पादयामासुर् ज्वालामालोज्ज्वलाकृतिम् ॥३०॥<br>
अतिभीमा समागम्य पादन्यासक्षतक्षितिः ।<br>
शूलेन सा सुसङ्क्रुद्धा तं जहानाशु वक्षसि ॥३१॥</p>
<p>पादयोर् न्यासैर् निक्षेपैः । क्षता क्षितिर् यस्याः सा तथा ॥३१॥</p>
<p>तत् तस्य हृदयं प्राप्य शूलं बालस्य दीप्तिमत् ।<br>
जगाम खण्डितं भूमौ तत्रापि शतधा गतम् ॥३२॥<br>
यत्रानपायी भगवान् हृद्यास् ते हरिर् ईश्वरः ।<br>
भङ्गो भवति वज्रस्य तत्र शूलस्य का कथा ॥३३॥<br>
अपाये तत्र पापैश् च पातिता तत्र याजकैः ।<br>
तान् एव सा जघानाशु कृत्या नाशं जगाम च ॥३४॥</p>
<p>खण्डितं भग्नं सत् भूमौ जगाम पपात ॥३४॥</p>
<p>कृत्यया दह्यमानांस् तान् विलोक्य स महामतिः ।<br>
त्राहि कृष्णेत्यनन्तेति वदन्न् अभ्यवपद्यत ॥३५॥</p>
<p>अभ्यवपद्यत रक्षणार्थं तद् अभिमुखम् अधावद् इत्यर्थः ॥३५॥</p>
<p>प्रह्लाद उवाच<br>
सर्वव्यापिन् जगद्रूप जगत्स्रष्टर् जनार्दन ।<br>
पाहि विप्रान् इमान् अस्माद् दुःसहान् मन्त्रपावकात् ॥३६॥<br>
यथा सर्वेषु भूतेषु सर्वव्यापी जगद्गुरुः ।<br>
विष्णुर् एव तथा सर्वे जीवन्त्व् एते पुरोहिताः ॥३७॥<br>
यथा सर्वगतं विष्णुं मन्यमानो न पावकम् ।<br>
चिन्तयाम्यरिपक्षेऽपि जीवन्त्व् एते पुरोहिताः ॥३८॥<br>
ये हन्तुम् आगता दत्तं यैर् विषं यैर् हुताशनः ।<br>
यैर् दिग्गजैर् अहं क्षुण्णो दष्टः सर्पैश् च यैर् अपि ॥३९॥<br>
तेष्व् अहं मित्रभावेन समः पापोऽस्मि न क्वचित् ।<br>
तथा तेनाद्य सत्येन जीवन्त्व् असुरयाजकाः ॥४०॥</p>
<p>पराशर उवाच<br>
इत्य् उक्तास् तेन ते सर्वे संस्पृष्टाश् च निरामयाः ।<br>
समुत्तस्थुर् द्विजा भूयस् तं चोचुः प्रश्रयान्वितम् ॥४१॥</p>
<p>पुरोहिता ऊचुः<br>
दीर्घायुर् अप्रतिहतबलवीर्यसमन्वितः ।<br>
पुत्रपौत्रधनैश्वर्ययुक्तो वत्स भवोत्तम ॥४२॥</p>
<p>पराशर उवाच<br>
इत्य् उक्त्वा तं ततो गत्वा यथावृत्तं पुरोहिताः ।<br>
दैत्यराजाय सकलम् आचचक्षुर् महामुने ॥४३॥</p>
<p>स्पष्टम् अन्यत् ॥४३॥</p>
<p>इति श्रीविष्णुपुराणे प्रथमेंऽशे अष्टादशोऽध्यायः<br>
॥१८॥</p>
<p>ओ)०(ओ</p>
<p>(१.१९)<br>
अथ एकोनविंशोऽध्यायः<br>
प्रह्लादं प्रति हिरण्यकशिपोर् उक्तिः, प्रह्लादस्य विष्णुस्तवश् च</p>
<p>पराशर उवाच<br>
हिरण्यकशिपुः श्रुत्वा तां कृत्यां वितथीकृताम् ।<br>
आहूय पुत्रं पप्रच्छ प्रभावस्यास्य कारणम् ॥१॥</p>
<p>हिरण्यकशिपुर् उवाच<br>
प्रह्लाद सुप्रभावोऽसि किम् एतत् ते विचेष्टितम् ।<br>
एतन् मन्त्रादिजनितम् उताहो सहजं तव ॥२॥</p>
<p>सहजं नैसर्गिकम् ॥२॥</p>
<p>पराशर उवाच<br>
एवं पृष्टस्त् तदा पित्रा प्रह्लादोऽसुरबालकः ।<br>
प्रणिपत्य पितुः पादाव् इदं वचनम् अब्रवीत् ॥३॥</p>
<p>प्रह्लाद उवाच<br>
न मन्त्रादिकृतं तात न वा नैसर्गिकं मम ।<br>
प्रभाव एष सामान्यो यस्य यस्याच्युतो हृदि ॥४॥</p>
<p>सामान्यः समानः ॥४॥</p>
<p>अन्येषां यो न पापानि चिन्तयत्य् आत्मनो यथा ।<br>
तस्य पापागमस् तात हेत्वभावान् न विद्यते ॥५॥</p>
<p>किं च, अन्येषां यः पापानि तत्फलानि दुःखानि न चिन्तयति, तस्य पापागमो दुःखागमो नास्ति ॥५॥</p>
<p>कर्मणा मनसा वाचा परपीडां करोति यः ।<br>
तद्बीजजन्यं फलति प्रभूतं तस्य चाशुभम् ॥६॥</p>
<p>यस् तत् पीडाकारणम् एव बीजं, तस्माद् जन्म यस्य तद् अशुभं पापं, तस्य कर्तुः । अत्यधिकं फलति दुःखफलात्मना च ते ॥६॥</p>
<p>सोऽहं न पापम् इच्छामि न करोमि वदामि वा ।<br>
चिन्तयन् सर्वभूतस्थम् आत्मन्यपि च केशवम् ॥७॥<br>
शारीरं मानसं दुःखं दैवं भूतभवं तथा ।<br>
सर्वत्र शुभचित्तस्य तस्य मे जा‎यते कुतः ॥८॥<br>
एवं सर्वेषु भूतेषु भक्तिर् अव्यभिचारिणी ।<br>
कर्तव्या पण्डितैर् ज्ञात्वा सर्वभूतमयं हरिम् ॥९॥</p>
<p>एवं सर्वभूतमयं हरिं ज्ञात्वा सर्वेषु भूतेषु तद् भक्तिः कर्तव्या ॥९॥</p>
<p>पराशर उवाच<br>
इति श्रुत्वा स दैत्येन्द्रः प्रासादशिखरे स्थितः ।<br>
क्रोधान्धकारितमुखः प्राह दैतेयकिङ्करान् ॥१०॥</p>
<p>क्रोधेनान्धकारितं जातान्धकारम् इव दुष्प्रेक्ष्यं मुखं यस्य सः ॥१०॥</p>
<p>दुरात्मा क्षित्प्यताम् अस्मात् प्रासादाच् छतयोजनात् ।<br>
गिरिपृष्ठे पतत्व् अस्मिन् शिलाभिन्नाङ्गसंहतिः ॥११॥</p>
<p>शस्त्रविषाग्निकृत्यादीनां मणिमन्त्रादिभिः स्तम्भनं सम्भवति, पतने तु न किञ्चित् प्रभवति इत्य् आशयेन दैत्यान् आदिशतिदुरात्मा क्षिप्यताम् इति ॥११॥</p>
<p>ततस् त चिक्षिपुः सर्वे बालं दैतेयदानवाः ।<br>
पपात सोऽप्यधः क्षिप्तो हृदयेनोद्वहन् हरिम् ॥१२॥<br>
पतमानं जगद्धात्री जगद्धातरि केशवे ।<br>
भक्तियुक्तं दधारैनम् उपसङ्गम्य मेदिनी ॥१३॥<br>
ततो विलोक्य तं स्वस्थम् अविशीर्णास्थिपञ्जरम् ।<br>
हिरण्यकशिपुः प्राह शम्बरं मायिनां वरम् ॥१४॥</p>
<p>हिरण्यकशिपुर् उवाच<br>
नास्माभिः शक्‎यते हन्तुम् असौ दुर्बुद्धिबालकः ।<br>
मायां वेत्ति भवांस् तस्मान् माययैनं निषूदय ॥१५॥</p>
<p>वास्तवैर् उपायैर् हन्तुम् अशक्यत्वात् तद्वधे मायाविनं नियुङ्क्तेनास्माभिर् इति । निषूदय विनाशय ॥१५॥</p>
<p>शम्बर उवाच<br>
सूदयाम्य् एष दैत्येन्द्र पश्य मायाबलं मम ।<br>
सहस्रमात्रं मायानां यस्य कोटिशतं तथा ॥१६॥</p>
<p>पराशर उवाच<br>
ततः स ससृजे मायां प्रह्लादे शम्बरोऽसुरः ।<br>
विनाशम् इच्छन् दुर्बुद्धिः सर्वत्र समदर्शिनि ॥१७॥<br>
समाहितमतिर् भूत्वा शम्बरेऽपि विमत्सरः ।<br>
मैत्रेय सोऽपि प्रह्लादः सस्मार मधुसूदनम् ॥१८॥<br>
ततो भगवता तस्य रक्षार्थं चक्रम् उत्तमम् ।<br>
आजगाम समाज्ञप्तं ज्वालामालि सुदर्शनम् ॥१९॥</p>
<p>सुदर्शनं शुद्धज्ञानमयम् ॥१९॥</p>
<p>तेन मायासहस्रं तच् छम्बरस्याशुगामिना ।<br>
बालस्य रक्षता देहम् ऐकैकश्येन सूदितम् ॥२०॥</p>
<p>अतस् तेन मायासहस्रं प्रत्येकं विनाशितम् ॥२०॥</p>
<p>संशोषकं तथा वायुं दैत्येन्द्रास् त्व् इदम् अब्रवीत् ।<br>
शीघ्रम् एष ममादेशाद् दुरात्मा नीयतां क्षयम् ॥२१॥</p>
<p>दृश्येषु वधोपायेषु प्रतिघातम् असौ करोतीति अदृश्यं वायुं नियुङ्क्ते इत्य् आहसंशोषकम् इति ॥२१॥</p>
<p>तथेत्य् उक्त्वा तु सोऽप्य् एनं विवेश पवनो लघु ।<br>
शीतोऽतिरूक्षः शोषाय तद्देहस्यातिदुःसहः ॥२२॥</p>
<p>लघु शीघ्रम् । लघुर् इति पाठे लघुवान् शीतोऽतिरुक्षश् च शीतज्वरप्रायः ॥२२॥</p>
<p>तेनाविष्टम् अथात्मानं स बुद्ध्वा दैत्यबालकः ।<br>
हृदयेन महात्मानं दधार धरणीधरम् ॥२३॥</p>
<p>तेनाविष्टं व्याप्तम् । धरणीधरं वायुभक्ष्यं शेषस्वरूपम् ॥२३॥</p>
<p>हृदयस्थस् तत्स् तस्य तं वायुम् अतिभीषणम् ।<br>
पपौ जनार्दनः क्रुद्धः स ययौ पवनः क्षयम् ॥२४॥<br>
क्षीणासु सर्वमायासु पवने च क्षयं गते ।<br>
जगाम सोऽपि भवनं गुरोर् एव महामतिः ॥२५॥<br>
अहन्यहन्यथाचार्यो नीतिं राज्यफलप्रदाम् ।<br>
ग्राहयामास तं बालं राज्ञाम् उशनसा कृताम् ॥२६॥<br>
गृहीतनीतिशास्त्रं तं विनीतं च यदा गुरुः ।<br>
मेने तदैनं तत् पित्रे कथयामास शिक्षितम् ॥२७॥</p>
<p>आचार्य उवाच<br>
गृहीतनीतिशास्त्रस् ते पुत्रोदैत्यपते कृतः ।<br>
प्रह्लादस् तत्त्वतो वेत्ति भार्गवेण यद् ईरितम् ॥२८॥</p>
<p>हिरण्यकशिपुर् उवाच<br>
मित्रेषु वर्तेत कथम् अरिवर्गेषु भूपतिः ।<br>
प्रह्लाद त्रिषु कालेषु मध्यस्थेषु कथं चरेत् ॥२९॥<br>
कथं मन्त्रिष्व् अमात्येषु बाह्येष्व् अभ्यन्तरेषु च ।<br>
चारेषु चौरवर्गेषु शङ्कितेष्व् इतरेषु च ॥३०॥</p>
<p>मन्त्रिषु बुद्धिसहायेषु । अभ्यन्तरेषु अन्तःपुरमहानसादाव् अधिकृतेषु दूतेषु वा । शङ्कितेषु जित्वा बलाद् दासीकृतेषु भूतेषु इतरेषु असत्सङ्गिषु च ॥३०॥</p>
<p>कृत्याकृत्यविधानेषु दुर्गाटविकसाधने ।<br>
प्रह्लाद कथ्यतां सम्यक् तथा कण्टकशोधने ॥३१॥</p>
<p>कृत्याकृत्यविधानम् । सन्धि.विग्रहादिषु कुत्र किं कृत्यं, कुत्र किम् अकृत्यम् इत्य् एष प्रकारः । यद् वा, कृत्याः शत्रुभिर् भेद्याः । तेषाम् अकृत्यविधानम् अभेद्यत्वकरणं दुर्गपर्वतोदकादि । आटविकाः महारण्यनिवासिनः । पुलिन्दा म्लेच्छादयस् तेषां साधनं वशीकरणम् । कण्टकाश् चोराः गूढशत्रवो वा तेषां शोधनं निरसनम् ॥३१॥</p>
<p>एताच् चान्यच् च सकलम् अधीतं भवता यथा ।<br>
तथा मे कथ्यतां ज्ञातुं तवेच्छामि मनोगतम् ॥३२॥</p>
<p>अन्यच् च सामभेदादि ॥३२॥</p>
<p>पराशर उवाच<br>
प्रणिपत्य पितुः पादौ तथा प्रश्रयभूषणः ।<br>
प्रह्लादः प्राह दैत्येन्द्रं कृताञ्जलिपुटस् तथा ॥३३॥</p>
<p>प्रश्रय एव भूषणं यस्य सः ॥३३॥</p>
<p>प्रह्लाद उवाच<br>
ममोपदिष्टं सकलं गुरुणा नात्र संशयः ।<br>
गृहीतं च मया किन्तु न सद् एतन् मतं मम ॥३४॥<br>
साम चोपप्रदानं च भेददण्डौ तथपरौ ।<br>
उपायाः कथिताः सर्वे मित्रादीनां च साधने ॥३५॥</p>
<p>कुपितस्य स्तुत्यादिभिः साधनं साम । ऐकमत्येन स्थितानां भयजननादिना पृथक्करणं भेदः । भूमिधनादिसमर्पणम् उपादानम् । अर्थापहारादिदण्ड इत्य् एते उपायाः ॥३५॥</p>
<p>तान् एवाहं न पश्यामि मित्रादींस् तात मा क्रुधः ।<br>
साध्याभावे महाबाहो साधनैः किं प्रयोजनम् ॥३६॥</p>
<p>मा क्रुधः क्रोधं मा कार्षीः ॥३६॥</p>
<p>सर्वभूतात्मके तात जगन्नाथे जगन्मये ।<br>
परमात्मनि गोविन्दे मित्रामित्रकथा कुतः ॥३७॥</p>
<p>सर्वभूतात्मके सर्वेषां भूतानाम् आत्मनि परमात्मनि सर्वजीवनियन्तरि ॥३७॥</p>
<p>त्वय्यस्ति भगवान् विष्णुर् मयि चान्यथा चास्ति सः ।<br>
यतस् ततोऽयं मित्रं मे शत्रुश् चेति पृथक् कुतः ॥३८॥</p>
<p>तद् एवाहत्वय्यस्तीति । पृथग् भेदः कुतः ॥३८॥</p>
<p>तद् एभिर् अलम् अत्यर्थं दुष्टारम्भोक्तिविस्तरैः ।<br>
अविद्यान्तर्गतैर् यत्नः कर्तव्यस् तात शोभने ॥३९॥</p>
<p>दुष्टा रागद्वेषादिपूर्वका ये आरम्भा उद्यमाः तेषाम् उक्तिविस्तरैर् नीतिशास्त्रैर् अलम् । दृष्टारम्भेति पाठेदृष्ट्वा ऐहिकभोगारम्भाः । शोभने निष्कामे आत्मविद्यायां च ॥३९॥</p>
<p>विद्याबुद्धिर् अविद्यायाम् अज्ञानात् तात जा‎यते ।<br>
बालोऽग्निं किं न खद्योतम् असुरेश्वर मन्यते ॥४०॥</p>
<p>ननु च<br>
आयुर्वेदो धनुर्वेदो गान्धर्वश् चेति ते त्रयः ।<br>
अर्थशास्त्रचतुर्थास् तु विद्या अष्टादशैव तु ॥</p>
<p>इति स्मृतेर् दण्डनीत्यादिकम् अपि विद्यैव, कथम् अविद्यान्तर्गतैर् इत्य् उच्यते ? तत्राहविद्याबुद्धिर् इति । बालः खद्योतम् अग्निं किं न मन्यते ? अपि तु मन्यते एव, तद्वत् ॥४०॥</p>
<p>तत् कर्म यन् न बन्धाय सा विद्या या विमुक्तये ।<br>
आयासायापरं कर्म विद्यान्या शिल्पनैपुणम् ॥४१॥</p>
<p>शोभने यत्नः कर्तव्यः इति यद् उक्तं, तद् एव शोभनकर्मादिकम् आहतत् कर्मेति । अपरम् अर्थकामाद्यर्थं कर्म आयासाय श्रमार्थम् एव । अन्या विद्या अर्थशास्त्रादिः । शिल्पनैपुणम् ऐन्द्रजालिकादिशिल्पविद्यावत् कौशलमात्रम् एव । तुच्छभलत्वाद् इत्यर्थः ॥४१॥</p>
<p>तद् एतद् अवगम्याहम् असारं सारम् उत्तमम् ।<br>
निशामय महाभाग प्रणिपत्य ब्रवीमि ते ॥४२॥</p>
<p>तद् एतद् राज्यादिसाध्यसमारम्भं तुच्छं ज्ञात्वा उत्तमं साध्यं यत् प्रकर्षेण ब्रवीमि तन् निशामय इत्यन्वयः ॥४२॥</p>
<p>न चिन्तयति को राज्यं को धनं नाभिवाञ्छति ।<br>
तथापि भाव्यम् एवैतद् उभयं प्राप्यते नरैः ॥४३॥</p>
<p>किं च, राज्यादेः श्रेष्ठफलत्वेऽपि तदर्थं पुण्ये यत्नः कार्यः । न केवलं दृष्टार्थोद्यममात्रे । तस्य व्यभिचारित्वाद् इत्य् आहनेति त्रिभिः । भाव्यं प्राक्तनपुण्यवशाद् भवितव्यम् एव । तद् उभयं राज्यं धनं च प्राप्यते ॥४३॥</p>
<p>सर्व एव महाभाग महत्त्वं प्रति सोद्यमाः ।<br>
तथापि पुंसां भाग्यानि नोद्यमा भूतिहेतवः ॥४४॥</p>
<p>महत्त्वं राज्यधान्यादिविभूतिं प्रति, भाग्यान्य् एव भूतेः राज्यादिश्रियो हेतवः । न तु उद्यमाः ॥४४॥</p>
<p>जडानाम् अविवेकानाम् असुराणाम् अपि प्रभो ।<br>
भोग्यभोज्यानि राज्यानि सन्त्यनीतिमताम् अपि ॥४५॥</p>
<p>तैर् विनापि राज्यादेर् दृश्यमानत्वाद् इत्य् आहजडानाम् इति । अनुद्यमानां नष्टानष्टविवेकशून्यानां राज्यानि सन्ति ॥४५॥</p>
<p>तस्माद् यतेत पुण्येषु य इच्छेन् महतीं श्रियम् ।<br>
यतितव्यं समत्वे च निर्वाणम् अपि चेच्छता ॥४६॥<br>
देवा मनुष्याः पशवः पक्षिवृक्षसरीसृपाः ।<br>
रूपम् एतद् अनन्तस्य विष्णोर् भिन्नम् इव स्थितम् ॥४७॥</p>
<p>समत्वदृष्ट्या निर्वाणम् आहदेवा इति त्रिभिः ॥४७॥</p>
<p>एतद् विजानता सर्वं जगत् स्थवरजङ्गमम् ।<br>
द्रष्टव्यम् आत्मवद् विष्णुर् यतोऽयं विश्वरूपधृक् ॥४८॥<br>
एवं ज्ञाते स भगवान् अनादिः परमेश्वरः ।<br>
प्रसीदत्यच्युतस् तस्मिन् प्रसन्ने क्लेशसङ्क्षयः ॥४९॥<br>
एतच् छ्रुत्वा तु कोपेन समुत्थाय वरासनात् ।<br>
हिरण्यकशिपुः पुत्रं पदावक्षस्यताडयत् ॥५०॥<br>
उवाच च स कोपेन सामर्षः प्रज्वलन्न् इव ।<br>
निष्पिष्य पाणिना पाणिं हन्तुकामो जगद् यथा ॥५१॥</p>
<p>सामर्षः असहनः ॥५१॥</p>
<p>हिरण्यकशिपुर् उवाच<br>
हे विप्रचित्ते हे राहो हे बलैष महार्णवे ।<br>
नागपाशैर् दृढैर् बद्ध्वा क्षिप्यतां मा विलम्ब्यताम् ॥५२॥</p>
<p>अरं यावत् सर्वैर् उपायैर् न हन्तुं शक्यते, उपेक्षितश् चेत् सकलं लोकं विष्णुभक्तिं कृत्वा नाशयेत् । अतो नागपाशैर् बद्ध्वा समुद्रे क्षिप्त्वा पर्वतैर् आक्रमणीयः । ततः कालेन मरिष्यतीत्य् आहहे विप्रचित्ते इति ॥५२॥</p>
<p>अन्यथा सकलो लोकस् तथा दैतेयदानवाः ।<br>
अनुयास्यन्ति मूढस्य मतम् अस्य दुरात्मनः ॥५३॥<br>
बहुशो वार्तोऽस्माभिर् अयं पापस् तथापरैः ।<br>
स्तुतिं करोति दुष्टानां वध एवोपकारकः ॥५४॥</p>
<p>दोषोपशान्तिहेतुत्वाद् वधो दुष्टानाम् अपि उपकार एव ॥५४॥</p>
<p>पराशर उवाच<br>
ततस् ते सत्वरा दैत्या बद्ध्वा तं नागबन्धनैः ।<br>
भर्तुर् आज्ञां पुरस्कृत्य चिक्षिपुः सलिलालये ॥५५॥<br>
ततश् चचालचलता प्रह्लादेन महार्णवः ।<br>
उद्वेलोऽभूत् परं क्षोभम् उपेत्य च समन्ततः ॥५६॥<br>
भूर्लोकम् अखिलं दृष्ट्वा प्लाव्यमानं महाम्भसा ।<br>
हिरण्यकशिपुर् दैत्यान् इदम् आह महामते ॥५७॥</p>
<p>हिरण्यकशिपुर् उवाच<br>
दैतेयाः सकलैः शैलैर् अत्रैव वरुणालये ।<br>
निश्छिद्रैः सर्वशः सर्वैश् चीयताम् एष दुर्मतिः ॥५८॥</p>
<p>वरुणालये समुद्रे । निरन्तरैः पर्वतैश् चीयताम् उपर्य् उपरि निक्षिप्तैर् आक्रम्यताम् ॥५८॥</p>
<p>नाग्निर् दहति नैवायं शस्त्रैश् छिन्नो न चोरगैः ।<br>
क्षयं नीतो न वातेन न विषेण न कृत्यया ॥५९॥<br>
न मायाभिर् न चैवोच्चात् पातितो न च दिग्गजैः ।<br>
बालोऽतिदुष्टचित्तोऽयं नानेनार्थोऽस्ति जीवता ॥६०॥<br>
तद् एष तोयधाव् अत्र समाक्रान्तो महीधरैः ।<br>
तिष्टत्व् अब्दसहस्रान्तं प्राणान् हास्यति दुर्मतिः ॥६१॥<br>
ततो दैत्या दानवाश् च पर्वतैस् तं महोदधौ ।<br>
आक्रम्य चयनं चक्रुर् योजनानि सहस्रशः ॥६२॥<br>
स चित्तः पर्वतैर् अन्तः समुद्रस्य महामतिः ।<br>
तुष्टाव् आह्निकवेलायाम् एकाग्रमतिर् अच्युतम् ॥६३॥</p>
<p>आह्निकवेलायाम् अहरहःकर्तव्यभोजनादिसमये ॥६३॥</p>
<p>प्रह्लाद उवाच<br>
नमस् ते पुण्डरीकाक्ष नमस् ते पुरुषोत्तम ।<br>
नमस् ते सर्वलोकात्मन् नमस् ते तिग्मचक्रिणे ॥६४॥<br>
नमो ब्रह्मण्यदेवाय गोब्राह्मणहिताय च ।<br>
जगद्धिताय कृष्णाय गोविन्दाय नमो नमः ॥६५॥</p>
<p>ब्रह्मण्यानां देवाय श्रेष्ठाय ॥६५॥</p>
<p>ब्रह्मत्वे सृजते विश्वं स्थितौ पालयते पुनः ।<br>
रुद्ररूपाय कल्पान्ते नमस् तुभ्यं त्रिमूर्तये ॥६६॥<br>
देवा यक्षासुराः सिद्धा नागा गन्धर्वकिन्नराः ।<br>
पिशाचा राक्षसाश् चैव मनुष्याः पशवस् तथा ॥६७॥</p>
<p>विश्वरूपत्वेन स्तौतिदेवा इति सप्तभिः । देवा इत्यादीनां, सर्वं त्वम् एवेति तृतीयेनान्वयः । यक्षाश् चासुराश् च ॥६७॥</p>
<p>पक्षिणः स्थावराश् चैव पिपीलिकाः सरीसृपाः ।<br>
भूमिर् आपो नभो वायुः शब्दः स्पर्शस् तथा रसः ॥६८॥<br>
रूपं गन्धो मनो बुद्धिर् आत्मा कालस् तथा गुणाः ।<br>
एतेषां परमार्थं च सर्वम् एतत् त्वम् अच्युत ॥६९॥<br>
विद्याविद्ये भवान् सत्यम् असत्यं त्वं विषासृते ।<br>
प्रवृत्तं च निवृत्तं च कर्म वेदोक्तिं भवान् ॥७०॥<br>
समस्तकर्मभोक्ता च कर्मोपकरणानि च ।<br>
त्वम् एव विष्णो सर्वाणि सर्वकर्मफलं च यत् ॥७१॥</p>
<p>आत्मा अहङ्कारः । गुणा सत्त्वादयः । एतेषां परमार्थः तत्त्वं कारणम् ॥७१॥</p>
<p>मय्यन्यत्र तथाश्लेषभूतेषु भुवनेषु च ।<br>
तवैव व्याप्तिर् ऐश्वर्यगुणसंसूचिका प्रभो ॥७२॥</p>
<p>ऐश्वर्यं सामर्थ्यातिशयम् । गुणांश् च सत्यसङ्कल्पत्वादीन् संसूचयतीत्यैश्वर्यगुणसंसूचिका तवैव सच्चिद्रूपस्य व्याप्तिः ॥७२॥</p>
<p>त्वां योगिनश् चिन्तयन्ति त्वां यजन्ति च यज्विनः ।<br>
हव्यकव्यभुग् एकस् त्वं पितृदेवस्वरूपधृक् ॥७३॥</p>
<p>अत एव त्वाम् एव योगिनश् चिन्तयन्ति । त्वाम् एव च याजका यजन्ति । त्वम् एव पितृदेवस्वरूपधृक् ॥७३॥</p>
<p>रूप महत् ते स्थितम् अत्र विश्वं<br>
ततश् च सूक्ष्मं जगद् एतद् ईश ।<br>
रूपाणि सर्वाणि च भूतभेदास्<br>
तेष्व् अन्तरात्माख्यम् अतीव सूक्ष्मम् ॥७४॥</p>
<p>उक्तं प्रपञ्च्पूर्विकम् अनुवदन् शुद्धस्वरूपम् आहरूपम् इति द्वाभ्याम् । विश्वरूपं सावरणं ब्रह्माण्डम् एतज् जगद् ब्रह्माण्डान्तर्वर्तिविराड्रूपम् । रूपं महत् ते स्थितम् अत्र विश्वम् इति पाठे महद् रूपं विश्वं ब्रह्माण्डम् अत्र स्थितं जगद् एतत् । ततश् च सूक्ष्मं रूपम् इत्यन्वयः । ततोऽपि सूक्ष्माणि रूपाणि भूतभेदाः जरायुजादि चतुर्विधा देहाः । तेष्व् अपि अन्तरात्माख्यं क्षेत्रज्ञसञ्ज्ञम् अतीव सूक्ष्मं रूपम् ॥७४॥</p>
<p>तस्माच् च सूक्ष्मादिविशेषणानां<br>
अगोचरे यत् परमात्मरूपम् ।<br>
किम् अप्यचिन्त्यं तव रूपम् अस्ति<br>
तस्मै नमस् ते पुरुषोत्तमाय ॥७५॥</p>
<p>तस्माद् अपि परं सूक्ष्मादिविशेषणानाम् अविषये वर्तमानं तव किम् अप्यचिन्त्यं रूपम् अस्ति, तस्मै पुरुषोत्तमाख्याय ते रूपाय नमः ।</p>
<p>यस्मात् क्षरम् अतीतोऽहम् अक्षराद् अपि चोत्तमः ।<br>
अतोऽस्मि लोके वेदे च प्रथितः पुरुषोत्तमः ॥ [गीता १५.१८] इति स्मृतेः ॥७५॥</p>
<p>सर्वभूतेषु सर्वात्मन् या शक्तिर् अपरा तव ।<br>
गुणाश्रया नमस् तस्यै शाश्वतायै सुरेश्वर ॥७६॥</p>
<p>नन्व् एवम्भूतस्य कुतः स्थूलसूक्ष्माद्यनेकरूपत्वम् इत्य् आशङ्क्य तदुपपादकं शक्तिद्वयं प्रणमतिसर्वेषु भूतेष्व् इति द्वाभ्याम् । अपरा जडशक्तिः प्रकृत्याख्या ॥७६॥</p>
<p>यातीतगोचरा वाचां मनसां चाविशेषणा ।<br>
ज्ञानिज्ञानपरिच्छेद्या वन्दे ताम् ईश्वरीं पराम् ॥७७॥</p>
<p>वाचां मनसां च या अतीतगोचरा अतिक्रान्तो गोचरो यया सा । यस्माद् अविशेषणा जातिगुणादिविशेषणशून्या । ज्ञानिनां क्षेत्रज्ञानां यानि शब्दादिविषयाणि प्रादेशिकानि ज्ञानानि तैः परिच्छेद्या सर्वतः प्रसरद्भिर् निर्झरोदकैर् महासरोवत् सर्वगतत्वेनावगम्या । यद् वा, ज्ञानी जीवः ज्ञानं बुद्धिः, तदुभयम् अपि परिच्छेद्यं बाह्यघटादिवत् प्रकाश्यं यस्याः सा, तस्याः सर्वभासकत्वात् । ताम् ईश्वरीम् ईश्वरस्य तव स्वरूपभूतां परां चिच्छक्तिं वन्दे । परास्य शक्तिर् विविधैव श्रूयते स्वाभाविकी ज्ञानबलक्रिया च इति श्रुतेः । अत एवम्भूतशक्तिद्वयेनाचिन्त्यनिरतिशयैश्वर्यात् शुद्धत्वं स्थूलसूक्ष्माद्यनेकरूपत्वं च सङ्गच्छत एवेति ॥७७॥</p>
<p>ओं नमो वासुदेवाय तस्मै भगवते सदा ।<br>
व्यतिरिक्तं न यस्यास्ति व्यतिरिक्तोऽखिलस्य यः ॥७८॥</p>
<p>द्वादशाक्षरमन्त्रप्रतिपाद्यरूपेणओं नम इति द्वाभ्याम् ॥७८॥</p>
<p>नमस् तस्मै नमस् तस्मै नमस् तस्मै महात्मने ।<br>
नामरूपं न यस्यैको योऽस्तित्वेनोपलभ्यते ॥७९॥</p>
<p>नमस् तस्मै इति त्रिभिः पुनरुक्त्या, रूपं महद् इति श्लोकोक्तचैतन्योपाधिभूतैर् विश्वरूपजगद्रूपभूतरूपैः प्रणामः । नामरूपं न यस्य तस्मै नम इत्यनुषाङ्गात् शुद्धक्षेत्रज्ञरूपेण एकोऽस्तित्वेनोपलभ्यते । तस्मै महात्मने नमः इति पूर्णब्रह्मरूपेण च प्रणाम इति द्रष्टव्यम् ॥७९॥</p>
<p>यस्यावताररूपाणि समर्चन्ति दिवौकसः ।<br>
अपश्यन्तः परं रूपं नमस् तस्मै महात्मने ॥८०॥</p>
<p>नन्व् एवं केवलश् चेत् परमेश्वरस् तर्हि तस्याविषयत्वात् अर्चनादिकं न घटते इत्य् आशङ्क्याहयस्येति ॥८०॥</p>
<p>योऽन्तस् तिष्ठन् अशेषस्य पश्यतीशः शुभाशुभम् ।<br>
तं सर्वसाक्षिणां विष्णुं नमस्ये परमेश्वरम् ॥८१॥</p>
<p>नन्व् एवं परमेश्वर एव चेद् अर्चनीयः, तर्हि इन्द्रादीनां पूज्यता कथम् ? इत्य् आशङ्क्य तेषाम् अन्तर्यामिस्वरूपेणैव पूज्यतेत्य् आशयेनाहयोऽन्तर् इति ॥८१॥</p>
<p>नमोऽस्तु विष्णवे तस्मै यस्याभिन्नम् इदं जगत् ।<br>
ध्येयः स जगताम् आद्यः प्रसीदतु ममाव्ययः ॥८२॥</p>
<p>जडस्यापिइ जगतः परमेश्वरात्मत्वेन उपास्यत्वम् अस्ति, किं पुनर् दैवतानाम् इत्य् आशयेनाहनमोऽस्त्व् इति । अभिन्नत्वे हेतुःजगताम् आद्यः कारणम् इति ॥८२॥</p>
<p>यत्रोतम् एतत् प्रोतं च विश्वम् अक्षरम् अव्ययम् ।<br>
आधारभूतः सर्वस्य स प्रसीदतु मे हरिः ॥८३॥</p>
<p>तद् उपपादयन् आहयत्रेति । यस्मिन् ओतं विश्वं दीर्घतन्तुषु पटवद् ग्रथितं, प्रोतं च तिर्यक्तन्तुषु पट इवानुस्यूतम् । अव्ययं प्रधानमहदादिरूपम् ॥८३॥</p>
<p>नमोऽस्तु विष्णवे तस्मै नमस् तस्मै पुनः पुनः ।<br>
यत्र सर्वं यतः सर्वं यः सर्वं सर्वसंश्रयः ॥८४॥</p>
<p>उक्तं सर्वात्मत्वं सङ्क्षेपतः स्मरन् प्रणमतिनम इति । यत्र सर्वं प्रलये तस्मै नमः । यतः सर्वं सृष्टौ तस्मै नमः । यः सर्वं स्थितौ पुनस् तस्मै नमः । अत एव यः सर्वस्य संश्रय आधारः पुनस् तस्मै नमः । इत्यवतारस्यावस्थाभेदान् नमस्कारावृत्तिः ॥८४॥</p>
<p>सर्वगत्वाद् अनन्तस्य स एवाहम् अवस्थितः ।<br>
मत्तः सर्वम् अहं सर्वं मयि सर्वं सनातने ॥८५॥</p>
<p>तद् एवं विष्णोर् ब्रह्मतया सर्वात्मत्वं भावयन् स्वस्यापि ब्रह्मत्वाविर्भावने तदभेदं पश्यन्न् आहसर्वगत्वाद् इति द्वाभ्याम् ॥८५॥</p>
<p>अहम् एवाक्षयो नित्यः परमात्मात्मसंश्रयः ।<br>
ब्रह्मसञ्ज्ञोऽहम् एवाग्रे तथान्ते च परः पुमान् ॥८६॥</p>
<p>अग्रे सृष्टेः पूर्वम् । अन्ते च प्रलयानन्तरम् ॥८६॥</p>
<p>इति श्रीविष्णुपुराणे प्रथमेंऽशे एकोनविंशोऽध्यायः<br>
॥१९॥</p>
<p>ओ)०(ओ</p>
<p>(१.२०)<br>
अथ विंशोऽध्यायः<br>
श्रीभगवत आविर्भावः, हिरण्यकशिपुवधश् च</p>
<p>पराशर उवाच<br>
एवं सञ्चितन्यन् विष्णुम् अभेदेनात्मनो द्विज ।<br>
तन्मयत्वम् अवाप्याग्र्यं मेने चात्मानम् अच्युतम् ॥१॥<br>
विसस्मार तथात्मानं नान्यत् किञ्चिद् अजानत ।<br>
अहम् एवाव्ययोऽनन्तः परमात्मेत्यचिन्तयत् ॥२॥</p>
<p>आत्मानं प्रह्लादोऽहम् इति विस्मृतवान् ॥२॥</p>
<p>तस्य तद्भावनायोगात् क्षीणपापस्य वै क्रमात् ।<br>
शुद्धेऽन्तःकरणे विष्णुस् तस्थौ ज्ञानमयेऽच्युतः ॥३॥</p>
<p>क्षीणपापस्य ध्वस्तसमस्तकर्मवासनामलस्य ॥३॥</p>
<p>योगप्रभावात् प्रह्लादे जाते विष्णुमयेऽसुरे ।<br>
चलत्य् उरगबन्धैस् तैर् मैत्रेय त्रुटितं क्षणात् ॥४॥</p>
<p>त्रुटितं छिन्नं, भावे क्तः ॥४॥</p>
<p>भ्रान्तग्राहगणः सोर्मिर् ययौ क्षोभं महार्णवः ।<br>
चचाल च मही सर्वा सशैलवनकानना ॥५॥</p>
<p>भ्रान्तो ग्राहगणो यस्मिन् सः । सोर्मिः ऊर्मिभिः सह वर्तमानः ॥५॥</p>
<p>स च तं शैलसम्पातं दैत्यैर् न्यस्तम् अथोपरि ।<br>
प्रक्षिप्य तस्मात् सलिलान् निश्चक्राम महामतिः ॥६॥<br>
दृष्ट्वा च स जगद् भूयो गगनाद्युपलक्षणम् ।<br>
प्रह्लादोऽस्मीति सस्मार पुनर् आत्मानम् आत्मना ॥७॥<br>
तुष्टाव च पुनर् धीमान् अनादिं पुरुषोत्तमम् ।<br>
एकाग्रमतिर् अव्यग्रो यतवाक् कायमानसः ॥८॥</p>
<p>प्रह्लाद उवाच<br>
ओं नमो परमार्थार्थं स्थूलसूक्ष्मक्षराक्षर ।<br>
व्यक्ताव्यक्त कलातीत सकलेश निरञ्जन ॥९॥</p>
<p>हे परमार्थज्ञानरूप ! हे अर्थदृश्यरूप !</p>
<p>ज्ञानस्वरूपम् अत्यन्तनिर्मलं परमार्थतः ।<br>
तम् एवार्थस्वरूपेण भ्रान्तिदर्शनतः स्थितम् ॥ इत्य् उक्तत्वात् ।</p>
<p>स्थूलजाग्रद्दृश्यरूप ! कलातीत निरवयव ! सकल सावयव ! ईश नियामक ! निरञ्जन निर्लेप ॥९॥</p>
<p>गुणाञ्जन गुणाधार निर्गुणात्मन् गुणस्थिर ।<br>
मूर्तामूर्त महामूर्ते सूक्ष्ममूर्ते स्फुटास्फुट ॥१०॥</p>
<p>गुणान् अनक्ति स्वसत्ताप्रकाशाभ्याम् अनुरञ्जयतीति वा । गुणानाम् आधार ! गुणेषु स्थिर ! परस्थितेति पाठे परम् अव्यक्तं तत्र स्थितेत्यर्थः । भक्तानां स्फुट, अन्येषाम् अस्फुट ॥१०॥</p>
<p>करालसौम्यरूपात्मन् विद्याविद्यालयाच्युत ।<br>
सदसद्रूप सद्भाव सदसद्भावभावन ॥११॥</p>
<p>करालसौम्यरूपाणाम् आत्मन् ! सदसद्रूपयोः कार्यकारणयोः सद्भाव उत्पत्तिर् यस्मात् ताव् एव च सदसद्भावौ भावयति पालयतीति तथा ॥११॥</p>
<p>नित्यानित्यप्रपञ्चात्मन् निष्प्रपञ्चामलाश्रित ।<br>
एकानेक नमस् तुभ्यं वासुदेवादिकारण ॥१२॥</p>
<p>अमलैर् ज्ञानिभिर् आश्रित परमार्थेत्यादिषु आदिकारणेत्यन्तेषु षट्त्रिंशत् सम्बोधनेषु तुभ्यं नम इत्यनुषङ्गेन प्रत्येकं वाक्यसमाप्तिः कर्तव्या ॥१२॥</p>
<p>यः स्थूलसूक्ष्मः प्रकटः प्रकाशो<br>
यः सर्वभूतो न च सर्वभूतः ।<br>
विश्वं यतश् चैतद् अविश्वहेतोर्<br>
नमोऽस्तु तस्मै पुरुषोत्तमाय ॥१३॥</p>
<p>सर्वेषां भूतानां यः प्रकटः प्रकाशश् चिद्रूपत्वात् । अविश्वहेतोः सर्वकारणव्यतिरिक्तत्वात् ॥१३॥</p>
<p>पराशर उवाच<br>
तस्य तच्चेतसो देवः स्तुतिम् इत्थं प्रकुर्वतः ।<br>
आविर्बभूव भगवान् पीताम्बरधरो हरिः ॥१४॥</p>
<p>तस्मिन् हराव् एव चेतो यस्य ॥१४॥</p>
<p>ससम्भ्रमस् तम् आलोक्य समुत्थायाकुलाक्षरम् ।<br>
नमोऽस्तु विष्णवेत्य् एतद् व्याजहारासकृद् द्विज ॥१५॥</p>
<p>विष्णवेति सन्धिर् आर्षः ॥१५॥</p>
<p>प्रह्लाद उवाच<br>
देव प्रपन्नार्तिहर प्रसादं कुरु केशव ।<br>
अवलोकनदानेन भूयो मां पावयाच्युत ॥१६॥</p>
<p>अवलोकनं प्रत्यक्षं दर्शनं तस्य दानेन ॥१६॥</p>
<p>श्रीभगवान् उवाच<br>
कुर्वतस् ते प्रसन्नोऽहं भक्तिम् अव्यभिचारिणीम् ।<br>
यथाभिलषितो मत्तः प्रह्लाद व्रियतां वरः ॥१७॥</p>
<p>प्रह्लाद उवाच<br>
नाथ योनिसहस्रेषु येषु येषु व्रजाम्यहम् ।<br>
तेषु तेष्व् अच्युता भक्तिर् अच्युतेऽस्तु सदा त्वयि ॥१८॥<br>
या प्रीतिर् अविवेकानां विषयेष्व् अनपायिनी ।<br>
त्वाम् अनुस्मरतः सा मे हृदयान् नापसर्पतु ॥१९॥</p>
<p>हे अच्युत ! त्वयि मे अच्युता ऐकान्तिकी भक्तिर् अस्तु, एकान्तभक्तिः परमप्रीत्यधीनेति तां प्रीतिं प्रार्थ‎यतेयेति । यादृशी प्रीतिर् विषयेषु आसक्तानां, सा तादृशी प्रीतिर् मे हृदयात् मा अपसर्पतु, मा अपयातु हृदये सदा तिष्ठत्व् इत्यर्थः । यद् वा, हे माप लक्ष्मीपते ! सा विषयप्रीतिस् त्वाम् अनुस्मरतो हृदयात् सर्पतु निर्गच्छतु । तत् प्रीतौ सत्यां त्वदनुस्मरणायोगाद् इत्यर्थः ॥१८१९॥</p>
<p>श्रीभगवान् उवाच<br>
मयि भक्तिस् तवास्त्य् एव भूयोऽप्य् एवं भविष्यति ।<br>
वरस् तु मत्तः प्रह्लाद व्रियतां यस् तवेप्सितः ॥२०॥</p>
<p>प्रह्लाद उवाच<br>
मयि द्वेषानुबन्धोऽभूत् संस्तुताव् उद्यते तव ।<br>
मत्पितुस् तत्कृतं पापं देव तस्य प्रणश्यतु ॥२१॥<br>
शस्त्राणि पातितान्यङ्गे क्षिप्तो यच् चाग्निसंहतौ ।<br>
दंशितश् चोरगैर् दत्तं यद् विषं मम भोजने ॥२२॥<br>
बद्ध्वा समुद्रे यत् क्षिप्तो यच् चितोऽस्मि शिलोच्चयैः ।<br>
अन्यानि चाप्यसाधूनि यानि यानि कृतानि मे ॥२३॥</p>
<p>शिलोच्चयैः पर्वतोघैश् चितोऽस्मि ॥२३॥</p>
<p>त्वयि भक्तिमतो द्वेषाद् अघं तत्सम्भवं च यत् ।<br>
त्वत्प्रसादात् प्रभो सद्यस् तेन मुच्येत मे पिता ॥२४॥</p>
<p>तेन पापेन मे पिता मुच्येत ॥२४॥</p>
<p>श्रीभगवान् उवाच<br>
प्रह्लाद सर्वम् एतत् ते मत्प्रसादाद् भविष्यति ।<br>
अन्यच् च ते वरं दद्मि व्रियताम् असुरात्मज ॥२५॥</p>
<p>प्रह्लाद उवाच<br>
कृतकृत्योऽस्मि भगवन् वरेणानेन यत् त्वयि ।<br>
भवित्री त्वत्प्रसादेन भक्तिर् अव्यभिचारिणी ॥२६॥<br>
धर्मार्थकामैः किं तस्य मुक्तिस् तस्य करे स्थिता ।<br>
समस्तजगतां मूले यस्य भक्तिः स्थिरा त्वयि ॥२७॥</p>
<p>श्रीभगवान् उवाच<br>
यथा ते निश्चलं चेतो मयि भक्तिसमन्वितम् ।<br>
तथा त्वं मत्प्रसादेन निर्वाणं परम् आप्स्यति ॥२८॥</p>
<p>पराशर उवाच<br>
इत्य् उक्त्वान्तर्दधे विष्णुस् तस्य मैत्रेय पश्यतः ।<br>
स चापि पुनर् आगम्य ववन्दे चरणौ पितुः ॥२९॥<br>
तं पिता मूर्धन्य् उपाघ्राय परिष्वज्य च पीडितम् ।<br>
जीवसीत्य् आह वत्सेति बाष्पार्द्रनयनो द्विज ॥३०॥<br>
प्रीतिमांश् चाभवत् तस्मिन्न् अनुतापी महासुरः ।<br>
गुरुपित्रोश् चकारैवं शुश्रूषां सोऽपि धर्मवित् ॥३१॥</p>
<p>वैष्णवानुभावदर्शनात् प्रीतिमांश् च तदा तस्मिन् अभवत् ॥३१॥</p>
<p>पितर्य् उपरतिं नीते नरसिंहस्वरूपिणा ।<br>
विष्णुना सोऽपि दैत्यानां मैत्रेयाभूत् पतिस् ततः ॥३२॥</p>
<p>पुनश् च कालान्तरे ब्रह्मशापवशाद् उद्भूतेन विष्णुद्वेषणादिक्रोधा तं हन्तुम् उद्यते तत्पितरि नरसिंहस्वरूपेण विष्णुना उपरतिं नीते सति प्रह्लादो दैत्यानां पतिर् अभूत् ॥३२॥</p>
<p>ततो राज्यद्युतिं प्राप्य कर्मशुद्धिकरीं द्विज ।<br>
पुत्रपौत्रांश् च सुबहून् अवाप्यैश्वर्यम् एव च ॥३३॥</p>
<p>राज्यद्युतिं राजलक्ष्मीं कर्मशुद्धिकरीं भोगैः प्रारब्धक्षयकरीं प्राप्य ॥३३॥</p>
<p>क्षीणाधिकारः स यदा पुण्यपापविवर्जितः ।<br>
तदासौ भगवद्ध्यानात् परं निर्वाणम् आप्तवान् ॥३४॥</p>
<p>क्षीणाधिकारो भोगैः क्षीणप्रारब्धकर्मज्ञानात् पूर्वोत्तरैः पुण्यपापैश् च विवर्जितः पूर्वसर्वकर्मविनाशात् अश्लेषाच् च उत्तरेषां, तत् सुकृतदुष्कृते विधुनुत इत्यादिश्रुतेः । तदधिगम उत्तरपूर्वाद्ययोर् अश्लेषविनाशौ तद्व्यपदेशाद् इति न्यायाच् च ॥३४॥</p>
<p>एवम्प्रभावो दैत्योऽसौ मैत्रेयासीन् महामतिः ।<br>
प्रह्लादो भगवद्भक्तो यं त्वं माम् अनुपृच्छसि ॥३५॥<br>
यस् त्व् एतच् चरितं तस्य प्रह्लादस्य महात्मनः ।<br>
शृणोति तस्य पापानि सद्यो गच्छन्ति सङ्क्षयम् ॥३६॥<br>
अहोरात्रकृतं पापं प्रह्लादचरितं नरः ।<br>
शृण्वन् पठंश् च मैत्रेय व्यपोहति न संशयः ॥३७॥</p>
<p>अहोरात्रं निरन्तरं यत् कृतं पापं तत् सकृत् शृण्वन् एवं पठन्न् एव विशेषेण सवासनम् अपोहति निरस्यति, न तु सम्पूर्णं श्रुत्वा पठित्वा चेत्य् एकदेशचरणारविन्दपाठफलोक्तिः ॥३७॥</p>
<p>पौर्णमास्याम् अमावस्याम् अष्टम्याम् अथवा पठन् ।<br>
द्वादश्यां वा तद् आप्नोति गोप्रदानफलं द्विज ॥३८॥</p>
<p>अमावस्यायाम् इत्यर्थः । गोः प्रदानं प्रकर्षेण दानं कुरुक्षेत्रे सूर्यग्रहणे ब्रह्मविदे उभयतो मुख्याः सुवर्णशृङ्गादि सम्पूर्णदक्षिणादि सच्छ्रद्धादिसकलाङ्गकलापेन यथावद् दाने यत् फलं तत् फलम् एतच् चरितं सम्पठन्न् एव प्राप्नोतीत्यर्थः ॥३८॥</p>
<p>प्रह्लादं सकलापत्सु यथा रक्षितवान् हरिः ।<br>
तथा रक्षितो यस् तस्य शृणोति चरितं सदा ॥३९॥</p>
<p>सदा चरणारविन्दस्य फलम् आहप्रह्लादम् इति ।</p>
<p>करुणं चरणानम्रे दारुणं प्रणतद्रुहि ।<br>
भूषणवरदं वन्दे नृसिंहं वृणिभीषणम् ॥</p>
<p>इति श्रीविष्णुपुराणे प्रथमेंऽशे विंशोऽध्यायः<br>
॥२०॥</p>
<p>ओ)०(ओ</p>
<p>(१.२१)<br>
अथ एकविंशोऽध्यायः<br>
प्रह्लादवंशकथनम्</p>
<p>श्रीपराशर उवाच<br>
संह्रादपुत्र आयुष्मान् शिबिर् बाष्कल एव च ।<br>
विरोचनस् तु प्राह्लादिर् बलिर् जज्ञे विरोचनात् ॥१॥<br>
बलेः पुत्रशतं त्व् आसीद् बाणज्येष्ठं महामुने ।<br>
हिरण्याक्षसुताश् चासन् सर्व एव महाबलाः ॥२॥<br>
उत्कुरः शकुनिश् चैव भूतसन्तापनस् तथा ।<br>
महानाभो महाबाहुः कालनाभस् तथापरः ॥३॥<br>
अभवन् दनुपुत्राश् च द्विमूर्धा शम्बरस् तथा ।<br>
अयोमुखः शङ्कुशिराः कपिलः शङ्करस् तथा ॥४॥<br>
एकचक्रो महाबाहुस् तारकश् च महाबलः ।<br>
स्वर्भानुर् वृषपर्वा च पुलोमश् च महाबलः ॥५॥<br>
एते दनोः सुताः ख्याता विप्रचित्तिश् च वीर्यवान् ॥६॥<br>
स्वर्भानोस् तु प्रभा कन्या शर्मिष्ठा वार्षपर्वणी ।<br>
उपदानी हयशिराः प्रख्याता वरकन्यकाः ॥७॥<br>
वैश्वानरसुते चोभे पुलोमा कालका तथा ।<br>
उभे सुते महाभागे मारीचेस् तु परिग्रहः ॥८॥<br>
ताभ्याम् पुत्रसहस्राणि षष्ठिर् दानवसत्तमाः ।<br>
पौलोमाः कालकेयाश् च मारीचतनयाः स्मृताः ॥९॥<br>
ततोऽपरे महावीर्या दारुणास् त्व् अतिनिर्घृणाः ।<br>
सिंहिकायाम् अथोत्पन्ना विप्रचित्तेः सुतास् तथा ॥१०॥<br>
व्यंशः शल्यश् च बलवान् नभश् चैव महाबलः ।<br>
वातापी नमुचिश् चैव इल्वलः स्वसृमस् तथा ॥११॥<br>
अन्धको नरकश् चैव कालनाभस् तथैव च ।<br>
स्वर्भानुश् च महावीर्यो वक्त्रयोधी महासुरः ॥१२॥<br>
एते वै दानवाः श्रेष्ठा दनुवंशविवर्धनाः ।<br>
एतेषां पुत्रपौत्राश् च शतशोऽथ सहस्रशः ॥१३॥<br>
प्रह्लादस्य तु दैत्यस्य निवातकवचाः कुले ।<br>
समुत्पन्नाः सुमहता तपसा भावितात्मनः ॥१४॥<br>
+++</p>
<p>इति श्रीविष्णुपुराणे प्रथमेंऽशे एकविंशोऽध्यायः<br>
॥२१॥</p>
<p>ओ)०(ओ</p>
<p>(१.२२)<br>
अथ द्वाविंशोऽध्यायः<br>
भगवतो विष्णोश् चतुर्विधविभूतिवर्णनम्</p>
<p>श्रीपराशर उवाच<br>
यदाभिषिक्तः स पृथुः पूर्वं राज्ये महर्षिभिः ।<br>
ततः क्रमेण राज्यानि ददौ लोकपितामहः ॥१॥</p>
<p>एवं तावद् देवादीनां सृष्टिर् उक्ता । इदानीं तत्तदधिपकथनमुखेन विष्णोर् विभूतीर् वक्तुम् आहयदेत्यादिना यावत्समाप्तिः ॥१॥</p>
<p>नक्षत्रग्रहविप्राणां वीरुधां चाप्यशेषतः ।<br>
सोमं राज्येऽददाद् ब्रह्मा यज्ञानां तपसाम् अपि ॥२॥</p>
<p>नक्षत्रादीनां तपोऽन्तानां राज्ये सोमम् अदधात् ॥२॥</p>
<p>राज्ञां वैश्रवणं राज्ये जलानां वरुणं तथा ।<br>
आदित्यानां पतिं विष्णुं वसूनाम् अथ पावकम् ॥३॥</p>
<p>राज्ञां राज्ये वैश्रवणं कुवेरम् अदधाद् इत्यनुषङ्गः ॥३॥</p>
<p>प्रजापतीनां दक्षं तु वासवं मरुताम् अपि ।<br>
दैत्यानां दानवानां च प्रह्लादम् अधिपं ददौ ॥४॥</p>
<p>मरुतां दितिपुत्राणां वासवम् अधिपं ददौ ॥४॥</p>
<p>पितृणां धर्मराजं तं यमं राज्येऽभ्यषेचयत् ।<br>
ऐरावतं गजेन्द्राणाम् अशेषाणां पतिं ददौ ॥५॥<br>
पतत्रिणां च गरुडं देवानाम् अपि वासवम् ।<br>
उच्चैःश्रवसम् अश्वानां वृषभं तु गवाम् अपि ॥६॥</p>
<p>अन्येषाम् अपि देवानां वासवम् एव ददौ ॥६॥</p>
<p>शेषं तु नागराजानां मृगाणां सिंहम् ईश्वरम् ।<br>
वनस्पतीनां राजानं प्लक्षम् एवाभ्यषेचयत् ॥७॥</p>
<p>सिंहम् ईश्वरं पतिम् ॥७॥</p>
<p>एवं विभज्य राज्यानि दिशां पालान् अनन्तरम् ।<br>
प्रजापतिपतिर् ब्रह्मा स्थापयामास सर्वतः ॥८॥</p>
<p>दिशां पालान् दिक्पालकान् ॥८॥</p>
<p>पूर्वस्यां दिशि राजानं वैराजस्य प्रजापतेः ।<br>
दिशः पालं सुधन्वानं सुतं वै सोऽभ्यषेचयत् ॥९॥<br>
दक्षिणस्यां दिशि तथा कर्दमस्य प्रजापतेः ।<br>
पुत्रं शङ्खपदं नाम राजानं सोऽभ्यषेचयत् ॥१०॥<br>
पश्चिमस्यां दिशि तथा रजतः पुत्रम् अच्युतम् ।<br>
केतुमन्तं महात्मानं राजानम् अभिषिक्तवान् ॥११॥</p>
<p>अच्युतम् इति केतुमतो विशेषणम् ॥११॥</p>
<p>तथा हिरण्यरोमाणम् पर्जन्यस्य प्रजापतेः ।<br>
उदीच्यां दिशि दुर्धर्षं राजानम् अभ्यषेचयत् ॥१२॥</p>
<p>पर्जन्यस्य प्रजापतेः पुत्रम् इत्यनुषङ्गः ॥१२॥</p>
<p>तैर् इयं पृथिवी सर्वा सप्तद्वीपा सपत्तना ।<br>
यथाप्रदेशम् अद्यापि धर्मतः परिपाल्यते ॥१३॥<br>
एते सर्वे प्रवृत्तस्य स्थितौ विष्णोर् महात्मनः ।<br>
विभूतिभूता राजानो ये चान्ये मुनिसत्तम ॥१४॥</p>
<p>उक्तानाम् अनुक्तानां च तत्तत्पतीनां भगवद्विभूतित्वम् आहएत इति सार्धैः पञ्चभिः । स्थितौ प्रवृत्तस्य विष्णोर् विभूतिभूताः ॥१४१९॥</p>
<p>ये भविष्यन्ति ये भूताः सर्वे भूतेश्वरा द्विज ।<br>
ते सर्वे सर्वभूतस्य विष्णोर् अंशा द्विजोत्तम ॥१५॥<br>
ये तु देवाधिपतयो ये च दैत्याधिपास् तथा ।<br>
दानवानां च ये नाथा ये नाथाः पिशिताशिनाम् ॥१६॥<br>
पशूनां ये च पतयः पतयो ये च पक्षिणाम् ।<br>
मनुष्याणां च सर्पाणां नागानां चाधिपाश् च ये ॥१७॥<br>
वृक्षाणां पर्वतानां च ग्रहाणां चापि येऽधिपाः ।<br>
अतीता वर्तमानाश् च ये भविष्यन्ति चापरे ॥१८॥<br>
ते सर्वे सर्वभूतस्य विष्णोर् अंशसमुद्भवाः ।<br>
न हि पालनसामर्थ्यम् ऋते सर्वेश्वरं हरिम् ॥१९॥<br>
स्थितौ स्थिरं महाप्राज्ञ भवत्यन्यस्य कस्यचित् ॥२०॥</p>
<p>अत्र हेतुर् नहीति ॥२०॥</p>
<p>सृजत्य् एषु जगत्सृष्टौ स्थितौ पाति सनातनः ।<br>
हन्ति चैवान्तकत्वे च रजःसत्त्वादिसंश्रयः ॥२१॥</p>
<p>अत एव मुख्यः सृष्ट्यादिकर्ता स एवेत्य् आहसृजत्य् एष इति ॥२१॥</p>
<p>चतुर्विभागः संसृष्टौ चतुर्धा संस्थितः स्थितौ ।<br>
प्रलयं च करोत्यन्ते चतुर्भेदो जनार्दनः ॥२२॥</p>
<p>तद् एव सृष्ट्यादिकर्तृत्वं चतुर्धा विभजतेचतुर्विभाग इत्यष्टभिः । संसृष्टाउ सम्यक् सृष्टौ चतुर्विभागः सन्न् इति क्वचित् पाठः ॥२२॥</p>
<p>एकेनांशेन ब्रह्मासौ भवत्यव्यक्तमूर्तिमान् ।<br>
मरीचिमिश्राः पतयः प्रजानाम् अन्यभागतः ॥२३॥<br>
कालस् तृतीयस् तस्यांशः सर्वभूतानि चापरः ।<br>
इत्थं चतुर्धा संसृष्टौ वर्ततेऽसौ रजोगुणः ॥२४॥<br>
एकांशेन स्थितौ विष्णुः करोति प्रतिपालनम् ।<br>
मन्वादिरूपश् चान्येन कालरूपोऽपरेण च ॥२५॥<br>
सर्वभूतेषु चान्येन संस्थितः कुरुते रतिम् ।<br>
सत्त्वं गुणं समाश्रित्य जगतः पुरुषोत्तमः ॥२६॥<br>
आश्रित्य तमसो वृत्तिम् अन्तकाले तथा पुनः ।<br>
रुद्रस्वरूपो भगवान् एकांशेन भवत्यजः ॥२७॥<br>
अग्न्यन्तकादिरूपेण भागेनान्येन वर्तते ।<br>
कालस्वरूपो भागोऽन्यः सर्वभूतानि चापरः ॥२८॥<br>
विनाशं कुर्वतस् तस्य चतुर्धैव महात्मनः ।<br>
विभागकल्पना ब्रह्मन् कथ्यते सार्वकालिकी ॥२९॥<br>
ब्रह्मा दक्षादयः कालस् तथैवाखिलजन्तवः ।<br>
विभूतयो हरेर् एता जगतः सृष्टिहेतवः ॥३०॥</p>
<p>एते च ब्रह्मादयो हरेर् एव विभूतय इत्य् आहब्रह्मेति त्रिभिः । सार्वकालिकी सर्वकल्पगता ॥२९॥</p>
<p>विष्णुर् मन्वादयः कालः सर्वभूतानि च द्विज ।<br>
स्थितेर् निमित्तभूतस्य विष्णोर् एता विभूतयः ॥३१॥<br>
रुद्रकालान्तकाद्याश् च समस्ताश् चैव जन्तवः ।<br>
चतुर्धा प्रलयायैता जनार्दनविभूतयः ॥३२॥<br>
जगदादौ तथा मध्ये सृष्टिर् आ प्रलयाद् द्विज ।<br>
धात्रा मरीचिमिश्रैश् च क्रियते जन्तुभिस् तथा ॥३३॥</p>
<p>ब्रह्मादिभगवद्विभूतीनां कालभेदेन स्रष्टृत्वम् आहजगद् आदाव् इति द्वाभ्याम् ॥३३॥</p>
<p>ब्रह्मा सृजत्य् आदिकाले मरीचिप्रमुखास् ततः ।<br>
उत्पादयन्त्यपत्यानि जन्तवश् च प्रतिक्षणम् ॥३४॥<br>
न कालेन विना ब्रह्मा सृष्टिनिष्पादको द्विज ।<br>
न प्रजापतयः सर्वे न चैवाखिलजन्तवः ॥३५॥</p>
<p>कालाख्यविभूतेस् तु सर्वदा सृष्टिनिमित्तत्वम् आहन कालेनेति ॥३५॥</p>
<p>एवम् एव विभागोऽयं स्थिताव् अप्य् उपदिश्‎यते ।<br>
चतुर्धा देवदेवस्य मैत्रेय प्रलये तथा ॥३६॥</p>
<p>एतद् एव स्थितिप्रलययोर् अप्यतिदिशतिएवम् एवेति ॥३६॥</p>
<p>यत् किञ्चित् सृज्यते येन सत्त्वजातेन वै द्विज ।<br>
तस्य सृज्यस्य सम्भूतौ तत् सर्वं वै हरेस् तनुः ॥३७॥</p>
<p>उत्पादयन्त्यपत्यानीत्यपहरणं सृज्यमात्रोपलक्षणम् इति दर्शयन्न् आहयत् किञ्चिद् इति । सत्त्वजातेन प्राणिमात्रेण पालनेऽप्य् एतद् द्रष्टव्यम् ॥३७॥</p>
<p>हन्ति वा यत् क्वचित् किञ्चिद् भूतं स्थावरजङ्गमम् ।<br>
जनार्दनस्य तद् रौद्रं मैत्रेयान्तकरं वपुः ॥३८॥<br>
एवम् एव जगत्स्रष्टा जगत्पाता तथैव च ।<br>
जगद् भक्षयता चेशः समस्तस्य जनार्दनः ॥३९॥</p>
<p>उक्तं ब्रह्मादीनां विष्णुविभूतित्वम् उपसंहरन्न् आहएवम् इति द्वाभ्याम् ॥३९॥</p>
<p>सर्गस्थित्यन्तकालेषु त्रिधैवं सम्प्रवर्तते ।<br>
गुणप्रवृत्त्या परमं पदं तस्यागुणं महत् ॥४०॥</p>
<p>गुणप्रवृत्त्या गुणानां क्षोभेण त्रिविधः ब्रह्मादिरूपः सन् सृष्ट्यादौ सम्प्रवर्तते ॥४०॥</p>
<p>तत्त्वज्ञानमयं वापि स्वसंवेद्यम् अनौपमम् ।<br>
चतुःप्रकारं तद् अपि स्वरूपं परमात्मनः ॥४१॥</p>
<p>तस्य तु परमं पदम् अगुणम्, अतो महत् पूर्णं तत्स्वरूपप्राप्तिप्रकारोपदेशार्थं चातुर्विध्यम् उपक्षिपतितत्त्वेति ॥४१॥</p>
<p>मैत्रेय उवाच<br>
चतुःप्रकारतां तस्य ब्रह्मभूतस्य वै मुने ।<br>
ममाचक्ष्व यथान्यायं यद् उक्तं परमं पदम् ॥४२॥</p>
<p>अगुणस्य ज्ञानस्य निर्भेदत्वात् कथं चातुर्विध्यम् इति पृच्छतिचतुःप्रकारम् इति ॥४२॥</p>
<p>पराशर उवाच<br>
मैत्रेय कारणं प्रोक्तं साधनं सर्ववस्तुषु ।<br>
साध्यं च वस्त्व् अभिमतं यत् साधयितुम् आत्मनः ॥४३॥</p>
<p>निर्गुणः ब्रह्मप्राप्तेः प्राग् एव तत्प्राप्त्युपायभूतसाधनाद्यालम्बनमनोवृत्त्यभिव्यङ्गावस्थाभेदाज् ज्ञानस्य चातुर्विध्यं न स्वरूपेणेति वक्तुम् आहमैत्रेयेत्यष्टभिः । सर्वेष्व् अपि वस्तुषु यत् कारणं तत् साधनं प्रोक्तं, तच् चात्मनः साधयितुम् अभिमतं वस्तु तत् साध्यं प्रोक्तम् इत्यन्वयः ॥४३॥</p>
<p>योगिनो मुक्तिकामस्य प्राणायामादिसाधनम् ।<br>
साध्यं च परमब्रह्म पुनर् नावर्तते यतः ॥४४॥</p>
<p>प्रस्तुते च मुक्तिकामस्य योगिनो मुक्तेः साधनं देहात्मविवेकात्मरूपं, त्वम्पदार्थशुद्धिं विना मुक्तेर् असम्भवात् । साध्यं च तत्पदलक्ष्यं परमं ब्रह्म नित्यसुखात्मकत्वात् ॥४४॥</p>
<p>साधनालम्बनं ज्ञानं मुक्तये योगिनो हि यत् ।<br>
स भेदः प्रथमस् तस्य ब्रह्मभूतस्य वै मुने ॥४५॥</p>
<p>ततः किम् ? अत आहसाधनेति । साधनं देहात्मविवेकेन त्वम्पदार्थशुद्धिः । तदालम्बनं शुद्धत्वं पदार्थविषयं ज्ञानं स एव चतुर्भेदज्ञानभूतस्य ब्रह्मणः प्रथमो भेदः ॥४५॥</p>
<p>युञ्जतः क्लेशमुक्त्यर्थं साध्यं यद् ब्रह्म योगिनः ।<br>
तदालम्बनविज्ञानं द्वितीयोंऽशो महामुने ॥४६॥</p>
<p>क्लेशमुक्त्यर्थं युञ्जतः योगम् अभ्यस्यतो योगिनो यत् साध्यं ब्रह्म, तद्विषयं सच्चिदानन्दं ब्रह्मेति तत्पदलक्ष्यथार्थस्य विशेषणज्ञानं द्वितीयोंऽशः ॥४६॥</p>
<p>उभयोस् त्व् अविभागेन साध्यसाधनयोर् हि यत् ।<br>
विज्ञानम् अद्वैतम् अयं तद्भागोऽन्यो मयोदितः ॥४७॥<br>
ज्ञानत्रयस्य चैतस्य विशेषो यो महामुने ।<br>
तन् निराकरणद्वारा दर्शितात्मस्वरूपवत् ॥४८॥<br>
निर्व्यापारम् अनाख्येयं व्याप्तिमात्रम् अनौपमम् ।<br>
आत्मसम्बोधविषयं सत्तामात्रम् अलक्षणम् ॥४९॥<br>
प्रशान्तम् अभयं शुद्धम् अविभाव्यम् असंश्रितम् ।<br>
विष्णोर् ज्ञानमयस्योक्तं तज्ज्ञानं परमं पदम् ॥५०॥<br>
तत्रान्यज्ञानरोधेन योगिनो यान्ति ये लयम् ।<br>
संसारकर्षणोप्तौ ते यान्ति निर्बीजतां द्विज ॥५१॥<br>
एवम्प्रकारम् अमलम् आनांइअं व्यापकम् अक्षयम् ।<br>
समस्तभेदरहितं विष्ण्वाख्यं परमं पदम् ॥५२॥<br>
तद् ब्रह्म परमं योगी यतो नावर्तते पुनः ।<br>
अपुण्यपुण्योपरमे क्षीणक्लेशोऽतिनिर्मलः ॥५३॥<br>
द्वे रूपे ब्रह्मणस् तस्य मूर्तं चामूर्तम् एव च ।<br>
क्षराक्षरस्वरूपे ते सर्वभूतेष्व् अवस्थिते ॥५४॥<br>
अक्षरं तत् परं ब्रह्म क्षरं सर्वम् इदं जगत् ॥५५॥<br>
एकदेशस्थितस्याग्नेर् ज्योत्स्ना विस्तारिणी यथा ।<br>
परस्य ब्रह्मणः शक्तिस् तथेदम् अखिलं जगद् ॥५६॥<br>
तत्राप्य् आसन्नदूरत्वाद् बहुत्वस्वल्पतामयः ।<br>
ज्योत्स्नाभेदोऽस्ति तच्छक्तेस् तद्वन् मैत्रेय विद्यते ॥५७॥<br>
ब्रह्मविष्णुशिवा ब्रह्मन् प्रधाना ब्रह्मशक्तयः ।<br>
ततश् च देवा मैत्रेय न्यूना दक्षादयस् ततः ॥५८॥<br>
ततो मनुष्याः पशवो मृगपक्षिसरीसृपाः ।<br>
न्यूनान् न्यूनतरश् चैव वृक्षगुल्मादयस् तथा ॥५९॥<br>
तद् एतद् अक्षरं नित्यं जगन्मुनिवराखिलम् ।<br>
आविर्भावतिरोभावजन्मनाशविकल्पनात् ॥६०॥<br>
सर्वशक्तिमयो विष्णुः स्वरूपं ब्रह्मणोऽपरम् ।<br>
मूर्तं तद् योगिभिः पूर्वं योगारम्भेषु चिन्त्यते ॥६१॥<br>
सालम्बनो महायोगः सबीजो यत्र संस्थितः ।<br>
मनस्यव्याहते सम्यग् युञ्जतां जायते मुने ॥६२॥<br>
स परः सर्वशक्तीनां ब्रह्मणः समनन्तरम् ।<br>
मूर्तं ब्रह्म महाभाग सर्वब्रह्ममयो हरिः ॥६३॥<br>
तत्र सर्वम् इदं प्रोतम् ओतं चैवाखिलं जगत् ।<br>
ततो जगज् जगत् तस्मिन् स जगच् चाखिलं मुने ॥६४॥</p>
<p>तत्र हेतुम् आहतत्रेति । तस्मिन् अखिलं जगत् ओतं च प्रोतं च तन्तुषु पटवत् सर्वतोऽनुस्यूतम् । कुतः ? इत्यत्राहुःततो जगत् तस्मिंस् तिष्ठति, जगच् चाखिलं स एव, कारणात्मकत्वात् कार्यस्य ॥६४॥</p>
<p>क्षराक्षरमयो विष्णुर् बिभर्त्यखिलम् ईश्वरः ।<br>
पुरुषाव्याकृतमयं भूषाणास्त्रस्वरूपवत् ॥६५॥</p>
<p>तद् एवं हरेः श्रैष्ठम् उक्त्वेदानीं तद् उपासनाप्रकारम् उपक्षिपतिक्षराक्षरमय इति । कार्यकारणात्मको विष्णुः पुरुषव्याकृतमयं पुरुषप्रकृत्यात्मकम् इदं जगद् भूषणास्त्रस्वरूपेण बिभर्ति ॥६५॥</p>
<p>श्रीमैत्रेय उवाच<br>
भूषणास्त्रस्वरूपस्थं यच् चैतद् अखिलं जगत् ।<br>
बिभर्ति भगवान् विष्णुस् तन् ममाख्यातुम् अर्हसि ॥६६॥</p>
<p>अतिरहस्यत्वात् विशेषतो बुभूत्सुः पृच्छतिभूषणेति ॥६६॥</p>
<p>श्रीपराशर उवाच<br>
नमस्कृत्याप्रमेयाय विष्णवे प्रभविष्णवे ।<br>
कथयामि यथाख्यातं वसिष्ठेन ममाभवत् ॥६७॥</p>
<p>प्रभविष्णवे प्रभवनशीलाय भक्तचिन्तनमात्रेण सर्वपुरुषार्थदानसमर्थायेत्यर्थः । यथा मम विशिष्टेनाख्यातम् अभवत्, तथा तव कथयिष्यामि ॥६७॥</p>
<p>आत्मानम् अस्य जगतो निर्लेपम् अगुणामलम् ।<br>
बिभर्ति कौस्तुभमणिस्वरूपं भगवान् हरिर् ॥६८॥</p>
<p>अस्य जगत आत्मानं पुरुषं शुद्धं क्षेत्रज्ञम् ॥६८॥</p>
<p>श्रीवत्ससंस्थानधरम् अनन्तेन समाश्रितम् ।<br>
प्रधानं बुद्धिर् अप्य् आस्ते गदारूपेण माधवे ॥६९॥</p>
<p>प्रधानं च श्रीवत्ससंस्थानधरं सत् अनन्ते समाश्रितम् आस्त इत्यन्वयः । श्रीवत्सरूपं च गारुडपुराणे प्रोक्तम्प्रदक्षिणावर्तविचित्ररोम श्रीवत्समद्बिम्बविभूषितान्तम् । वक्षो विचिन्त्यम् इति । बुद्धिसहितं प्रधानम् अपि गदारूपेणास्ते ॥६९॥</p>
<p>भूतादिम् इन्द्रियादिं च द्विधाहङ्कारम् ईश्वरः ।<br>
बिभर्ति शङ्खरूपेण शार्ङ्गरूपेण च स्थितम् ॥७०॥</p>
<p>भूतादिं तामसम् । इन्द्रियादिं च राजसम् । द्विधा अहङ्कारं यथाक्रमं शङ्खस्वरूपेण शार्ङ्गस्वरूपेण च स्थितं बिभर्ति ॥७०॥</p>
<p>चलत्स्वरूपम् अत्यन्तं जवेनान्तरितानिलम् ।<br>
चक्रस्वरूपं च मनो धत्ते विष्णुकरे स्थितम् ॥७१॥<br>
पञ्चरूपा तु या माला वैजयन्ती गदाभृतः ।<br>
सा भूतहेतुसङ्घाता भूतमाला च वै द्विज ॥७२॥<br>
यानीन्द्रियाण्यशेषाणि बुद्धिकर्मात्मकानि वै ।<br>
शररूपाण्यशेषाणि तानि धत्ते जनार्दनः ॥७३॥<br>
बिभर्ति यच् चासिरत्नम् अच्युतोऽत्यन्तनिर्मलम् ।<br>
विद्यामयं तु तज् ज्ञानम् अविद्याकोशसंस्थितम् ॥७४॥<br>
इत्थं पुमान् प्रधानं च बुद्ध्यहङ्कारम् एव च ।<br>
भूतानि च हृषीकेशे मनः सर्वेन्द्रियाणि च ।<br>
विद्याविद्ये च मैत्रेय सर्वम् एतत् समाश्रितम् ॥७५॥<br>
अस्त्रभूषणसंस्थानस्वरूपं रूपवर्जितः ।<br>
बिभर्ति मायारूपोऽसौ श्रेयसे प्राणिनां हरिः ॥७६॥<br>
सविकारं प्रधानं च पुमांसम् अखिलं जगत् ।<br>
बिभर्ति पुण्डरीकाक्षस् तद् एवं परमेश्वरः ॥७७॥<br>
या विद्या या तथाविद्या यत् सद् यच् चासद् अव्ययम् ।<br>
तत् सर्वं सर्वभूतेशे मैत्रेय मधुसूदने ॥७८॥<br>
कलाकाष्ठानिमेषादिदिनर्त्वयनहायनैः ।<br>
कालस्वरूपो भगवान् अपापो हरिर् अव्ययः ॥७९॥<br>
भूर्लोकोऽथ भुवर्लोकः स्वर्लोको मुनिसत्तम ।<br>
महर्जनस्तपःसत्यं सप्तलोका इमे विभुः ॥८०॥<br>
लोकात्ममूर्तिः सर्वेषां पूर्वेषाम् अपि पूर्वजः ।<br>
आधारः सर्वविद्यानां स्वयम् एव हरिः स्थितः ॥८१॥<br>
देवमानुषपश्वादिस्वरूपैर् बहुभिः स्थितः ।<br>
ततः सर्वेश्वरोऽनन्तो भूतमूर्तिर् अमूर्तिमान् ॥८२॥<br>
ऋचो यजूंषि सामानि तथैवाथर्वणानि वै ।<br>
इतिहासोपवेदाश् च वेदान्तेषु तथोक्तयः ॥८३॥<br>
वेदाङ्गानि समस्तानि मन्वादिगदितानि च ।<br>
शास्त्राण्यशेषाण्य् आख्यानान्यनुवाकाश् च ये क्वचित् ॥८४॥<br>
काव्यालापश् च ये केचिद् गीतकान्यखिलानि च ।<br>
शब्दमूर्तिधरस्यैतद् वपुर् विष्णोर् महात्मनः ॥८५॥<br>
यानि मूर्तान्यमूर्तानि यान्यत्रान्यत्र वा क्वचित् ।<br>
सन्ति वै वस्तुजातानि तानि सर्वाणि तद्वपुः ॥८६॥</p>
<p>अहं हरिः सर्वम् इदं जनार्दनो<br>
नान्यत् ततः कारणकार्यजातम् ।<br>
ईदृङ् मनो यस्य न तस्य भूयो<br>
भवोद्भवो द्वन्द्वगदा भवन्ति ॥८७॥</p>
<p>इत्य् एष तेंऽशः प्रथमः पुराणस्यास्य वै द्विज ।<br>
यथावत् कथितो यस्मिन् श्रुते पापैः प्रमुच्यते ॥८८॥<br>
कार्त्तिक्यां पुष्करस्नाने द्वादशाब्देन यत् फलम् ।<br>
तद् अस्य श्रवणात् सर्वं मैत्रेयाप्नोति मानवः ॥८९॥<br>
देवर्षिपितृगन्धर्वयक्षादीनां च सम्भवम् ।<br>
भवन्ति शृण्वतः पुंसो देवाद्या वरदा मुने ॥९०॥</p>
<p>इति श्रीविष्णुपुराणे प्रथमेंऽशे द्वाविंशोऽध्यायः<br>
॥२२॥</p>
<p>इति श्रीपराशरमुनिविरचितं<br>
श्रीविष्णुपरत्वनिर्णायके श्रीमति विष्णुमहापुराणे<br>
प्रथमोंऽशः समाप्तः<br>
॥१॥</p>

  </div>
</article>


        <div id="disqus_thread"></div>
<script type="text/javascript">

  (function() {
    
    
    if (window.location.hostname == "localhost")
      return;

    var dsq = document.createElement('script'); dsq.type = 'text/javascript'; dsq.async = true;
    var disqus_shortname = 'vvasuki-site';
    dsq.src = '//' + disqus_shortname + '.disqus.com/embed.js';
    (document.getElementsByTagName('head')[0] || document.getElementsByTagName('body')[0]).appendChild(dsq);
  })();
</script>
<noscript>Please enable JavaScript to view the <a href="https://disqus.com/?ref_noscript">comments powered by Disqus.</a></noscript>

        





<aside class="card border noPrint" id="section-tree-item-">
    <div class="card-title bg-light-gray border d-flex justify-content-between">
        <a href="https://vishvAsa.github.io/purANam_vaiShNavam/viShNu-purANam/viShNupurANam_shrIdharIya-sahitam/">विष्णुपुराणम् - श्रीधरीयसहितम् </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: विष्णुपुराणम् - श्रीधरीयसहितम्</li>
        
        <li>unicode_script: devanagari</li>
        
    </nav>
</aside>

      </main>
    </div>
    <footer class="bg-yellow  p-1 noPrint" role="contentinfo">
  

  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/purANam_vaiShNavam/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/purANam_vaiShNavam/actions/workflows/build.yml"><img src="https://github.com/vishvAsa/purANam_vaiShNavam/actions/workflows/build.yml/badge.svg"> Built </a> on 2024 Aug 21 08:34:18 UTC. (<a href="http://google.com/search?q=08%3a34%3a18%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>



<script async src="https://www.googletagmanager.com/gtag/js?id=G-33H08JSLQR"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-33H08JSLQR');
</script>

  </body>
  <script type='text/javascript'>
    
    
    
    module_uiLib.onDocumentReadyTasks();
  </script>
  
</html>
